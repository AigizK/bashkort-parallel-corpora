Антуан де Сент-Экзюпери.
Бәләкәй шаһзат
Леон Вертка
Был китапты өлкән кешегә бағышлаған өсөн балаларҙан мине ғәфү итеүҙәрен һорайым.
Аҡланыр өсөн әйтәм: был өлкән кеше-минең иң яҡшы дуҫым.
Һәм тағы: ул донъялағы бар нәмәне лә аңлай, хатта балалар китаптарын да.
Һәм идне ул Францияла йәшәй, ә унда хәҙер аслыҡ һәм һыуыҡ.
Һәм ул йыуатыуға мохтаж.
Әгәр ҙә инде был да мине аҡламаһа, мин был китапты, әлеге өлкән дуҫым ҡорона үҫеп еткән малайға бағышлайым.
Бөтә ололар тәүҙә бала булған бит һуң, тик һирәктәре генә уны иҫләй.
Шулай итеп, мин бағышламаны төҙәтәм:
Леон Вертҡа
бәләкәй сағына
Алты йәш сағымда, кеше аяғы баҫмаған урман тураһындағы "Хаҡлы ваҡиғалар" исемле китапта, мин ғәжәйеп бер һүрәт күрҙем.
Һүрәттә ҙур йылан – быуар – йыртҡыс йәнлекте йота ине.
Уныһы ошолай төшөрөлгән ине:
Китапта: "Быуар йылан ҡорбанын тулыһынса йота, сәйнәмәйенсә.
Унан һуң ҡыбырлай ҙа алмай, һәм ярты йыл буйы, ашҡаҙаны ризығын эшкәрткәнсе, йоҡлай" тип яҙылған ине.
Мин джунглиҙағы мажаралы тормош тураһында күп уйлана инем һәм төҫлө ҡәләм менән үҙемдең беренсе һүрәтемде төшөрҙөм.
Был минең 1-се һанлы һүрәтем ине.
Бына нимә төшөргән инем:
Мин ижадымды өлкәндәргә күрһәттем дә, уларға ҡурҡыныс түгелме икәнен һораным. –
Эшләпә ҡурҡыныс буламы һуң? –
тип ҡаршы килделәр миңә.
Ә был бөтөнләй ҙә эшләпә түгел ине.
Был филде йотҡан быуар йылан ине.
Шунан мин, өлкәндәргә аңлайышлыраҡ булһын өсөн, быуар йыланды эстән төшөрҙөм.
Уларға гел барыһын да аңлатырға кәрәк.
Был минең 2-се һанлы һүрәтем:
Өлкәндәр миңә йылындарҙы тыштан да, эстән дә төшөрмәҫкә, ә күберәк география, тарих, хисап һәм дөрөҫ яҙыу менән ҡыҙыҡһынырға кәңәш иттеләр.
Шулай итеп мин алты йәшемдә иҫ киткес рәссам карьераһынан баш тарттым.
1-се һәм 2-се һанлы һүрәттәр менән уңышһыҙлыҡҡа тарыҡҡас, мин үҙемдә ышаныс юғалттым.
Өлкәндәр бер ҡасан бер ниҙе үҙҙәре аңламай, ә гелән уларға аңлатырға һәм төшөндөрөргә балалар өсөн бик ялҡытҡыс.
Шулай итеп, миңә башҡа төрлө һөнәр һайларға тура килде, һәм мин осоусыға уҡып алдым.
Мин бар донъяны тиерлек осоп үттем.
Һәм география, ысын әйткәндә, миңә бигерәк ярап ҡалды.
Мин тәү ҡараштан Ҡытайҙы Аризонан айыра ала инем.
Бик тә файҙалы, әгәр төндә юлдан яҙһаң.
Үҙ быуатымда мин төрлө етди кешеләрҙе күп осраттым.
Мин өлкәндәр араһында оҙаҡ ҡына йәшәнем.
Мин уларҙы бик яҡындан күрҙем.
Һәм шунлыҡтан, асыҡтан әйткәндә, улар тураһында яҡшыраҡ уйлай башламаным.
Башҡаларҙан аҡыллыраҡ һәм зиһенлерәк күренгән берәй өлкәнде осратҡанда, мин уға 1-се һанлы һүрәтемде күрһәтә инем-мин уны һаҡлап алып ҡалдым да гел үҙем менән йөрөттөм.
Был кеше ысынында ниҙер аңлаймы икәнлеген белгем килә ине.
Тик барыһы ла: "Был эшләпә" тип яуап ҡайтара инеләр.
Һәм мин улар менән быуар йыландар тураһында ла, джунглиҙар тураһында ла, йондоҙҙар хаҡында ла һөйләшмәй инем.
Мин уларҙың төшөнсәләренә яраҡлаша инем.
Мин улар менән гольф һәм бридж уйнау, сәйәсәт һәм галстуктар тураһында һөйләшә инем.
Һәм өлкәндәр шундай аҡыллы кеше менән танышыуҙарына бик ҡәнәғәт инеләр.
Шулай итеп мин яңғыҙлыҡта йәшәнем, һәм йәнгә-йән һөйләшерлек бер кем дә юҡ ине.
Ә алты йыл элек Сахарала миңә сараһыҙҙан үҙосарҙы ергә ултыртырға тура килде.
Ниҙер үҙосарымдың моторында боҙолған ине.
Минең менән йүнәтеүсе лә, ултырып барыусылар ҙа юҡ ине, һәм мин, бик ауыр булһа ла, барыһын да үҙем йүнәтеп ҡарарға булдым.
Мин йә моторҙы төҙәтергә, йә үлергә тейеш инем.
Ә һыу, күп булһа, аҙнаға ғына етер ине.
Тәүге кистә, мең саҡрым әйләнә тирәләй бер йорт булмаған сүллектә, ҡом өҫтөндә йоҡлап киткәнмен.
Карап һәләкетенә эләгеп һал өҫтөндә дарьялар уртаһында юғалып ҡалған кеше лә ул тиклем яңғыҙ булмаҫ кеүек.
Хәҙер кемдеңдер нескә тауышына уянып, минең аптырауымды күҙ алдына килтереп ҡарағыҙ.
Ул:
Зинһар... Миңә һарыҡ бәрәсен төшөрөп бир әле! – тине.
Ә?..
Һарыҡ бәрәсен төшөрөп бир...
Мин ҡапыл ырғып торҙом, әйтерһең дә баш өҫтөмдә күк дөһөрләне.
Күҙҙәремде ыуаланым.
Тирә яғыма ҡарай башланым.
Һәм мине ентекләп ҡарап торған ирмәк кенә бәләкәй кешене күреп ҡалдым.
Быныһы инде, мин төшөргәненән, уның иң яҡшы портреты.
Ләкин минең һүрәттә ул, әлбиттә, ысынындағы кеүек матур түгел.
Әммә бында минең ғәйебем юҡ.
Алты йәшлек сағымда минән рәссам сыҡмаясағына өлкәндәр ышандырҙылар, һәм мин быуар йыландарҙан башҡа, тыштан һәм эстән, бер ни төшөрөргә өйрәнмәнем.
Шулай итеп, мин бар күҙҙәрем менән был ғәжәпләнерлек күренешкә ҡарап торҙом.
Онотмағыҙ, мин кешеләр йәшәгән урындарҙан меңәрләгән саҡрымдарҙа инем.
Ә шул уҡ ваҡытта, был бәләкәс бер ҙә аҙашҡан, йә үлә арыған һәм ҡурҡҡан, йә аслыҡтан һәм сарсауҙан үлеп барған затҡа оҡшамаған ине.
Уның ҡиәфәтенә ҡарап был, бар йорттарҙан йыраҡта булған кешеһеҙ сүллектә, юғалып ҡалған бала тип хис тә әйтеп булмаҫ ине.
Ниһәйәт, минең һөйләү һәләтлегем ҡайтты һәм мин унан һораным:
— Һуң... Һин бында ни эшләйһең?
Һәм ул ҡабат тыныс һәм етди һораны:
— Зинһар...
Бәрәсте төшөр...
Барыһы шул тиклем серле һәм төшөнмәҫлек ине, мин хатта баш тартырға ҡыйманым.
Нисек кенә лә мәғәнәһеҙ булмаһын бында, сүллектә, үлемдән ҡыл өҫтөндә, мин шулай ҙа кеҫәмдән ҡағыҙ бите һәм мәңге ҡәләм сығарҙым.
Ҡапыл ғына мин күберәк географияны, тарихты, хисапты һәм дөрөҫ яҙыуҙы өйрәнгәнемде иҫемә төшөрҙөм, һәм бәләкәскә һүрәт төшөрә белмәйем тип әйттем (әҙерәк уҫалыраҡ итеп әйттем).
Ул яуап ҡайтарҙы:
— Барыбер.
Һарыҡ бәрәсен төшөрөп бир.
Бер ҡасан да һарыҡтарҙы төшөрмәгәнемә күрә, мин уға электән төшөрә белгән ике һүрәтемдең береһен ҡабатланым-быуар йыланды тыш яғынан.
Һәм малайҙын тойғоланып ҡысҡырыуына хайран ҡалдым:
— Юҡ, юҡ!
Миңә быуар эсендәге фил кәрәкмәй!
Быуар йылан бигерәк ҡурҡыныс, ә фил шул тиклем ҙур.
Ә минең өйөмдә бөтә нәмә бәләкәй.
Миңә һарыҡ бәрәсе кәрәк.
Төшөр әле бәрәсте.
Мин төшөрҙөм.
Ул иғтибарлап һүрәтемә ҡараны ла:
— Юҡ, был бәрәс бигерәк сибек.
Икенсеһен төшөр. – тине.
Мин төшөрҙөм.
Минең яңы дуҫым, йомшаҡ итеп, ҡәтғиһеҙлек менән йылмайҙы:
— Һин бит үҙең күрәһең, – тине ул, – был бәрәс түгел.
Был ҙур һарыҡ.
Уның мөгөҙҙәре...
Мин ҡабат икенсе төрлө төшөрҙөм.
Ләкин ул был һүрәттән дә баш тартты:
— Был бигерәк ҡарт.
Миңә оҙаҡ йәшәй алырлыҡ бәрәс кәрәк.
Бында мин сабырлығымды юғалттым – миңә бит тиҙерәк моторҙы һүтергә кәрәк – һәм эрйә һыҙғыланым.
Бәләкәй малайға әйтеп тә ҡуйҙым:
— Бына һиңә әрйә.
Ә уның эсендә ниндәй теләйһең, шундай бәрәс ултыра.
Мине аптыратып ҡырыҫ хөкөмдарым балҡып йылмайҙы:
— Быныһы яҡшы!
Һин нисек уйлайһың, был бәрәскә үлән күп кәрәкме?
— Ә нимә?
— Һуң бит минең өйҙә бөтә нәмә шул тиклем әҙ...
— Уға етер.
Мин һиңә бөтөнләй бәләкәй бәрәс бирәм.
— Ул тиклем бәләкәй ҙә түгел... – тине ул, башын эйеп һүрәтте өйрәнгәндә.
– Ҡара әле!
Бәрәс йоҡлап китте...
Шулай итеп мин Бәләкәй шаһзат менән таныштым.
Ҡайҙан килеүен тиҙ генә аңламаным.
Бәләкәй шаһзат мине һорауҙар менән күмде, ә үҙен бер ни тураһында һорағанда, ул ишетмәй кеүек ине.
Тик әҙләп, осраҡлы рәүештә, ыңғайы килгәндә ысҡындырып ебәргән һүҙҙәре аша миңә барыһы ла асыҡланды.
Шулай итеп, ул, минең үҙосарҙы тәүге тапҡыр күргәндә (үҙосарҙы төшөрөп тормайым, барыбер булдыра алмаҫмын), һораны:
— Был ниндәй нәмә ул?
— Был нәмә түгел.
Был үҙосар.
Минең үҙосар.
Ул оса.
Һәм мин ғорурлыҡ менән оса белеүемде аңлаттым.
Шунда ул ҡысҡырып ебәрҙе:
— Нисек!
Һин күктән килеп төштөңме?
— Эйе, – тыйнаҡ ҡына яуап бирҙем.
— Бына мәрәкә!..
Һәм Бәләкәй шаһзат яңғыраулы көлөп ебәрҙе, мин хатта ғәрләнеп киттем: минең ҡыйынлыҡтарыма етди ҡарауҙарын яратам.
Ә һуңынан:
— Тимәк һин дә күктән килгәнһең.
Ә һин ниндәй ҡауҡабтан? – тип өҫтәне.
"Бына ниҙә икән уның сүллектә килеп сығыуының сәбәбе!"
– тип уйланым мин һәм туранан һораным:
— Килеп сығыуынса, һин бында икенсе ҡауҡабтан эләккәнһең?
Тик ул яуап ҡайтарманы.
Минең үҙорсҙы өйрәнгәндә башын ипле сайҡап:
— Йә, бының менән һин алыҫтан килә алмаҫ инең...
Һәм оҙаҡҡа ниҙер хаҡында уйға батты.
Һуңынан кеҫәһенән минең бәрәсте сығарып шул хазинаны ентекләп күҙәтергә кереште.
"Башҡа ҡауҡабтар" тураһында уның ярымасылыуынан минең ҡыҙыҡһыныуым тоҡанып китеүен күҙ алдына килтерә алаһығыҙмы?
Һәм мин күберәк төпсөнөп маташтым:
— Ҡайҙан осоп килдең инде һин, бәләкәс?
Һинең өйөң ҡайҙа?
Минең бәрәсемде ҡайҙа алып китергә теләйһең?
Ул уйланып өндәшмәй ултырҙы ла, һуңынан әйтте:
— Миңә әрйә биреүең бик яҡшы әле, бәрәс шунда төндәрен йоҡлаясаҡ.
— Әлбиттә.
Ә әгәр ҙә үҙеңде аҡыллы тотһаң мин һиңә, көндөҙ уны бәйләргә, бау бирермен.
Һәм ҡаҙыҡ.
Бәләкәй шаһзат ҡашын төйөп:
— Бәйләргә?
Ни өсөн инде?
— Һуң һин бәйләмәһәң, уның әллә ҡайҙа барып сығып юғалыуы бар.
Быныһына ла минең дуҫым күңелле көлөп ебәрҙе:
— Ҡайҙа барһын инде ул?
— Әҙме ҡайҙа?
Тура ла тура, күҙҙәре ҡайҙа ҡарай-шунда.
Ул саҡта Бәләкәй шаһзат етди итеп:
— Уныһы ҡурҡыныс түгел, миндә бит унда урыным бик әҙ – тине.
Һәм моңһоулыҡ менән:
— Һәр саҡ тура ла тура атлап алыҫ китеп булмай... – тип өҫтәне.
Шулай, мин тағы бер мөһим асыш яһаным: уның тыуған ҡауҡабы булаһа шул өй ҙурлығында ғына!
Хәйер, мине был артыҡ аптыратманы.
Мин, Ер Шары, Юлбиҙәр, Марс, Зөһрә йондоҙо кеүек ҙур ҡауҡабтарҙан тыш, йөҙләгән башҡа ҡауҡабтар барлығын белә инем һәм улар араһында шул тиклем бәләкәйҙәре, хатта телескоп аша күреп булмағандары ла бар.
Астроном шундай ҡауҡабты асҡанда уға исем түгел, ә һан ғына бирә.
Мәҫәлән: йондоҙлаҡ 3251.
Минең, Бәләкәй шаһзат "йондоҙлаҡ В-612" тигән бәләкәй ҡауҡабтан осоп килгән тип, иҫәп тоторға етди нигеҙем бар.
Был йондоҙлаҡ бер тапҡыр ғына, 1909 йылда, төрөк астрономына телескоп аша күренеп ҡала.
Астроном үҙенең иҫ киткес асышы тураһында Халыҡ ара астрономик конгрессында еткерә.
Ләкин уға берәү ҙә ышанмай, бары тик сөнки ул төрөксә кейенгәненә күрә.
Өлкәндәр шундай халыҡ ул!
В-612 йондоҙлағының яҡшы аты бәхетенә, төрөк солтаны хакимаҫттарына үлем ҡурҡынысы янауында Европа күлдәктәрен кейергә ҡуша.
1920 йылда шул астроном ҡабаттан үҙенең асышы менән таныта.
Шул саҡта ул моданың һуңғы талаптары буйынса кейенгән ине, – һәм уның менән барыһы ла килешә.
Мин һеҙгә В-612 йондоҙлағы тураһында шулай ентекле итеп, хатта һанын әйтеп, өлкәндәр арҡаһында һөйләнем.
Өлкәндәр бигерәк һандар яраталар.
Уларға яңы дуҫың бар икәнен һөйләгәндә, улар бер ҡасан иң мөһиме тураһыда һорамайҙар.
Бер ҡасан улар әйтмәйәсәктәр: "Ә уның тауышы ниндәй?
Ниндәй уйындар уйнарға ярата?
Күбәләктәрҙе тотамы юҡмы?"
Улар: "Уға нисә йәш?
Уның нисә ағалары бар?
Ул ниндәй ауырлыҡта?
Атаһы күпме аҡса эшләй?", – тип һорайҙар.
Һәм шунан һуң кешене белделәр тип хис итәләр.
Әгәр өлкәндәргә: "Мин уның алһыу кирбестән һалынған матур йортон күрҙем, уның тәҙрәләрендә яран сәскәләре, ә ҡыйығында күгәрсендәр", – тиһәң, улар был йортто бер нисек тә күҙ алдына килтерә алмай.
Уларға: "Мин һаҡы йөҙ мең франк булған йорт күрҙем", – тиһәң, улар "Ниндәй матурлыҡ!", – тип, һоҡланып та ебәрә.
Нәҡ шулай уҡ уларға: "Бына, Бәләкәй шаһзат ысынында көн иткәне тураһында, дәлилдәр: ул бигерәк, һуң бигерәк тә ирмәк ине, ул көлә ине, һәм бәрәсле булғыһы килә ине.
Ә кем бәрәс эйәһе булғыһы килә, ул, һис шикһеҙ, йәшәй", – тиһәң, улар тик яуырындарын ҡыҫып һиңә бер ни аңламаған сабыйға ҡараған кеүек ҡараясаҡтар.
Ә әгәр ҙә: "Ул йондоҙлаҡ В-612 тигән ҡауҡабтан осоп килде", – тиһәң, был уларҙы ышандырасаҡ һәм улар һораныуҙары менән ҡаҡшатмаясаҡтар.
Шундай халыҡ бына ул өлкәндәр.
Уларға асыуланырға кәрәкмәй.
Балалар өлкәндәргә ҡарата бик илтифатлы булырға тейеш.
Тик беҙ, йәшәүҙең нимә икәнен аңлағандар, әлбиттә, һандарҙан көләбеҙ!
Мин ҙур теләк менән был әҫәрҙе тылсымлы әкиәт кеүек башлар инем.
Мин ошолай итеп башларға теләр инем:
"Йәшәгән ти Бәләкәй шаһзат.
Ул үҙенән аҙ ғына ҙурыраҡ булған ҡауҡабта йәшәгән, һәм уға дуҫ етмәй ине...".
Ғүмерҙең нимә икәнен аңлаған кешеләр, былар барыһы ла саф хаҡиҡәт икәнлеген шунда уҡ күрерҙәр ине.
Сөнки мин китабымды мәрәкә өсөн генә уҡыуҙарын теләмәйем.
Бәләкәй дуҫымды иҫемә алғанда, йөрәгем ауыртып ҡыҫыла, һәм миңә уның тураһында һөйләү еңел түгел.
Ул үҙенең бәрәсе менән мине ташлап киткәненә алты йыл да үтеп китте.
Һәм мин, уны онотмаҫ өсөн, уның тураһында һөйләргә маташам.
Дуҫтарҙы онотоу бик зарлы күренеш.
Һәр кемдең дә дуҫы булмай.
Һәм мин, һандан башҡа бер ни менән ҡыҙыҡмаған өлкәндәр кеүек булып китеүҙән ҡурҡам.
Һәм шуға ла күрә мин буяуҙар әрйәһе менән төҫлө ҡәләмдәр һатып алдым.
Бик еңелдән түгел ул – минең йәштә ҡабат рәсемгә керешеү, бигерәк тә бар ғүмеремдә эсле-тышлы быуар йыланды ғына төшөргәс, уныһын да алты йәшемдә!
Әлбиттә, мин оҡшашлыҡты мөмкин тиклем яҡшыраҡ кәүҙәләндерергә тырышырмын.
Ләкин мин булдыра алыуыма тулыһынса ышанып етмәйем.
Бер рәсем уңышлы сыға, ә икенсеһе тамсы ла оҡшамаған.
Бына буйы менән дә: бер һүрәттемдә шаһзат бигерәк ҙур килеп сыҡҡан, икенсеһендә – бигерәк бәләкәй.
Кейеме лә ниндәй төҫтә булғанын насар хәтерләйем.
Мин тоҫмалап, ярым яҙыҡлап, былай йә тегеләй төшөрөп ҡарайым.
Өҫтәүенә, ниндәйҙер мөһим өлөштәрендә яңлышыуым ихтимал.
Һеҙ инде яуапҡа тарттырмағыҙ.
Минең дуҫым миңә бер саҡ бер ни аңлатманы.
Бәлки ул, мин уның үҙе кеүек, тип уйлағандыр.
Тик мин, үкенескә ҡаршы, әрйә көбө аша һарыҡ бәрәстәрен күрә белмәйем.
Бәлки мин әҙерәк өлкәндәргә оҡшағанмын.
Мин ҡартайам, ахыры.
Көн һайын мин уның ҡауҡабы тураһында, нисек ул уны ҡалдырып китеүе, һәм сәфәре тураһында яңы бер ни белеп барҙым.
Былар хаҡында ул һүҙ уңайы сыҡҡанда әҙләп һөйләй ине.
Шулай, өсөнсө көнөнә баобабтар менән бәйле фажиғәһен белеп ҡалдым.
Быныһы ла бәрәс арҡаһында сыҡты.
Бәләкәй шаһзатты ҡапыл ауыр шикләнеүҙәр солғап алды, буғай, һәм ул:
Әйт әле, бәрәстәрҙең ҡыуаҡтарҙы ашауҙары ысын бит? – тип һораны.
Эйе, ысын.
Бына шәп!
Һарыҡ бәрәстәренең ҡыуаҡтарҙы ашағаны ни өсөн шул тиклем мөһим икәнен мин аңламаным.
Ләкин Бәләкәй шаһзат өҫтәп ҡуйҙы:
Тимәк, улар баобабтарҙы ла ашайҙар?
Мин, баобабтар – ҡыуаҡ түгел, әсиркәү манараһындай бейек, ҙур ағастар тип ҡаршы төштөм, һәм әгәр ҙә ул бер өйөр филдәр килтерһә лә, улар бер баобабты ла ашай алмайҙар тинем.
Филдәр тураһында ишеткәс, Бәләкәй шаһзат көлөп ебәрҙе:
Уларҙы бер береһенең өҫтөнә ҡуйырға тура килер ине...
Ә һуңынан аҡыллылыҡ менән:
Баобабтар тәүҙә, үҫеп етмәҫтән алда, бөтөнләй бәләкәй булалар – тине.
Уныһы шулай.
Тик ниңә һинең бәрәсеңә бәләкәй баобабтарҙы ашарға?
Һуң нисек инде!
– ҡысҡырып ебәрҙе ул, әйтерһең дә һүҙ иң ябай, башланғыс белемдәр тураһында бара ине.
Һәм миңә, эш ниҙә икәнен аңлар өсөн, баш ватырға тура килде.
Бәләкәй шаһзаттың ҡауҡабында, башҡа ҡауҡабтарҙа кеүек үк, файҙалы һәм зыянлы үләндәр үҫә.
Тимәк унда, яҡшы, файҙалы үҫемлектәрҙең яҡшы орлоҡтары ла, насар, сүп үләндәренең зыянлы орлоҡтары ла бар.
Тик бит орлоҡтар күҙгә күренмәле.
Улар ер аҫтында тәрәндә йоҡлайҙар, береһенең уянғыһы килгәнсегә тиклем.
Ә шунан ул үҫенте ебәрә; ул яҙыла һәм ҡояшҡа үрелә, тәүҙә шундай мөләйем, зыянһыҙ була.
Әгәр ҙә ул киләсәк редис йә роза ҡыуағы икән, әйҙә инде үҫһен.
Ә бына берәй насар үлән үҫеп килә икән, уны танығас та тамыры менән йолҡорға кәрәк.
Һәм бына Бәләкәй шаһзаттың ҡауҡабында бик насар, үтә зыянлы орлоҡтар бар... баобаб орлоҡтары.
Ҡауҡабтың бөтә тупрағы улар менән ағыуланып бөткән.
Ә әгәр ҙә баобабты ваҡытында танымаһаң, аҙаҡ унан ҡотолоп булмаясаҡ.
Ул ҡауҡабты баҫып аласаҡ.
Тамырҙары менән уны тишеп үтәсәк.
Ә әгәр ҡауҡаб бигерәк бәләкәй, ә баобабтар күп булһа, улар уны ваҡ киҫәктәргә йыртасаҡтар.
— Шундай ҡаты ҡәғиҙә бар, – тине миңә һуңыраҡ Бәләкәй шаһзат.
– Иртәнсәк тороп, йыуынғас, үҙеңде тәртипкә килтергәс – шунда уҡ ҡауҡабыңды тәртипкә килтер.
Көн һайын баобабтарҙы, роза ҡыуаҡтарынан айырырлыҡ булғас та, утап ташлау мотлаҡ: йәш үҫентеләре бер иш тиһәң дә ярай.
Был бик күңелһеҙ эш, әммә бер ҙә ауыр түгел.
Беҙҙә лә балалар быны яҡшы аңлаһын тип, бер мәл ул миңә һүрәт төшөрөргә тырышып ҡарарға кәңәш итте.
— Әгәр уларға бер мәл сәйәхәт итергә тура килһә, – тине ул, – был белем килешәсәк.
Башҡа төрлө эш әҙерәк көтһә лә ярай, ҡурҡынысы юҡ.
Ә бына баобабтарға иреклек бирһәң, бәләнән ҡотолоп ҡалып булмаҫ.
Мин бер ҡауҡабты белә инем, унда ялҡау йәшәй ине.
Ваҡытында өс ҡыуаҡты утамағайны...
Бәләкәй шаһзат миңә ентекле итеп барыһын тасуирланы һәм мин шул ҡауҡабты төшөрҙөм.
Мин кешеләргә нәсихәт уҡырға һис тә яратмайым.
Әммә ләкин, баобабтар ниндәй ҡурҡыныс янауын, әҙ кем белә, ә йондоҙлаҡҡа эләккән һәр кем юғары хәүефтәргә дусар була – бына ниңә мин был юлы ғәҙәти тотанаҡлылығыма үҙгәртергә булдым.
"Балалар! – тим мин. – Баобабтарҙан һаҡ булығыҙ!"
Мин дуҫтарымды, күптән инде һағалап торған, улар уйламаған, хатта мин дә алдан белмәгән, ҡурҡыныслыҡтарҙан киҫәтергә теләйем.
Бына нимәгә мин был һүрәт өҫтөндә тырыштым, һәм миңә түккән көстәремде йәл түгел.
Бәлки, һеҙ һорарһығыҙ: ә ниңә был китапта, бының, баобабтар менән, кеүек бүтән тәьҫирле һүрәт юҡ?
Яуабы бигерәк ябай: мин тырыштым, ләкин бер ни килтереп сығара алманым.
Ә баобабтаҙы төшөргән саҡта, мин бының мөһимлеге һәм кисектергеһеҙ булыуы менән илһамландым.
О, Бәләкәй шаһзат!
Шулай уҡ әҙләп мин һинең тормошоң моңһоу һәм бер төрлө булған икәнен аңланым.
Оҙаҡ ҡына һинең бер сафаүәтең бар ине: һин ҡояш байыуы менән һоҡлана инең.
Быны мин дүртенсе көндөң иртәһенә аңланым, һин әйткән инең:
Мин шул тиклем ҡояш байыуын яратам.
Киттек, ҡояш байығанын ҡарап киләйек.
Тик, көтөргә тура киләсәк.
Нимә көтөргә?
Ҡояш батҡанын.
Һин тәүҙә аптыраның да, ә һуңынан үҙеңдән көлөп ебәрҙең:
Мин үҙемде һаман үҙ өйөмдә итеп хис итәм.
Һуң ысынлап та.
Америкала төш мәле булғанда Францияла көн байый икәнен барыһы ла белә.
Ә бына бер дәҡиғәт эсендә Францияға елдерелгәндә, ҡояш байышына һоҡланып алырға булыр ине.
Ҡыҙғанысҡа ҡаршы Францияға тиклем бик тә бик йыраҡ.
Ә һиңә, үҙеңдең ҡауҡабыңда, ултырғысты бер нисә аҙымға күсереп ултыртырға етә ине.
Һәм һин ҡабаттан ҡабат шәфәҡле күккә ҡарай инең, теләгең генә булһын...
Бер мәл мин бер көн эсендә ҡояш батҡанын ҡырҡ дүрт тапҡыр күрҙем!
Һәм әҙерәк көткәс өҫтәне:
Беләһеңме...
бик күңелһеҙ булып киткәндә, ҡояш байығанын күҙәтеү бик шәп...
Тимәк, һин байышты ҡырҡ дүрт тапҡыр күргән көндә, һиңә бик күңелһеҙ ине?
Ләкин Бәләкәй шаһзат яуап бирмәне.
Бишенсе көнөнә, тағын бәрәс ярҙамында, мин Бәләкәй шаһзаттың серен белдем.
Ул көтмәгәндә, инешһеҙ, оҙайлы шым уйланыуҙарҙан һуң бындай һығымтаға килгән кеүек итеп, һораны:
Әгәр бәрәс ҡыуаҡ ашай икән, ул сәскәләрҙе лә ашаймы?
Ул нимә эләгә, шуны ашай.
Энәләре булған сәскәләрҙе лә ме?
Эйе, энәләре булғандарын да.
Улайһа энәләр ни өсөн?
Мин быныһын белмәй инем.
Мин эш менән бик мәшғүл инем: моторҙа бер болт тотҡарланған ине һәм мин уны бороп сығарырға тырыша инем.
Минең кәйефем юҡ ине, хәл хөртәйә барҙы, һыу бөттө тиерлек ине, һәм мин был сараһыҙҙан ултытрыуым насар тамамланыр тип ҡурҡа башланым.
Энәләр ни өсөн кәрәк?
Берәй һорау биреп, Бәләкәй шаһзат һис ҡасан, яуап алмайынса, дүнмәй ине.
Күндәмһеҙ болт мине сабырлыҡтан сығарып килгәс, мин нисек етте шулай яуап бирҙем:
Энәләр бер ни өсөн дә кәрәкмәй, сәскәләр уларҙы яуызлыҡтан сығаралар.
Шулай икән!
Тынлыҡ урынлашты.
Һуңынан ул уҫал итеп тигәндәй:
Ышанмайым мин һиңә!
Сәскәләр көсһөҙ.
Һәм ябай күңеллеләр.
Һәм улар үҙҙәренә батырлыҡ күндерергә теләйҙәр.
Улар, энәләре булһа, уларҙы барыһы ла ҡурҡа тип уйлайҙар...
Мин яуап ҡайтарманым.
Мин шул ваҡытта үҙемә: "Әгәр ҙә был болт хәҙер ҙә ыңғайламаһа, мин уға сүкеш менән һуғып селпәрәмә килтерәм", – ти инем.
Бәләкәй шаһзат ҡабат минең уйҙарымды бүлдереҙе:
Ә һин нисек уйлайһың, сәскәләр...
Һуң юҡ бит!
Мин бер ни уйламайым!
Мин башҡа ни беренсе килде, шуны әйттем.
Күрәһең бит, мин етди эш менән булышам.
Ул таң ҡалып миңә ҡараны:
Етди эш менән?!
Ул һаман миңә ҡарай ине: мотор майына буйалып бөткән, шүкеш тотҡан мин, уға аңлайышһыҙ, әшәке булып күренгән әйбер өҫтөндә эйелгән инем.
Һин өлкәндәр кеүек һөйләйһең!
– тине ул.
Миңә оят булып китте.
Ә ул аяуһыҙлыҡ менән өҫтәне:
Барыһын бутайһың...
Бер нәмә аңламайһың!
Эйе, ул шаяртыуһыҙ асыуланған ине.
Ул башын һелкетте һәм ел уның алтын сәстәрен туҙҙыртты.
Мин бер ҡауҡабты беләм, унда шундай ҡып-ҡыҙыл битле әфәнде йәшәй.
Үҙ ғүмерендә берҙе лә сәскә еҫкәгәне юҡ ине.
Бер тапҡыр ҙа йондаҙға ҡарамаған.
Бер ҡасан бер кемде һөймәгән.
Һәм бер ҡасан бер ни эшләмәгән.
Ул бары тик һан ҡушыу менән мәшғүл.
Һәм таңдан кискә тиклем бер үк һүҙҙәрҙе тылҡый: "Мин етди кеше!
Мин етди кеше!" – тап һинең кеүек.
Һәм ғорурлығынан ҡабара ине.
Ә ысынында ул кеше түгел.
Ул бәшмәк.
Нимә?
— Бәшмәк!
Бәләкәй шаһзат асыуынан хатта төҫөн юғалтты.
Миллион йылдар буйы сәскәлҙең энәләре үҫә.
Һәм миллион йылдар буйы бәрәстәр сәскәлрҙе ашайҙар бит инде.
Һуң ни өсөн сәскәләр бар көстәрен һалып, бер файҙаһы булмаған энәләр үҫтерергә тырышҡандарын аңлау етди эш түгелме инде?
Мөһим түгелме ни бәрәстәр һәм сәскәләр бер береһе менән көрәшә икәнлеге?
Һуң әллә быныһы теге ҡыҙыл йөҙлө әфәнденең хисаптарынан да мөһим һәм етди түгелме икән?
Ә әгәр ҙә мин донъяла берҙән бер сәскә беләм икән, ул минең ҡауҡабта ғына үҫә, һәм уның кеүек гөл башҡа бер ерҙә лә юҡ, һәм бәләкәй бәрәс шуны бер матур иртә менән ашап, ни ҡылғанын да белмәй ҡалһа, ә?
Һинеңсә бының барыһы мөһим түгелме?
Ул ныҡ ҡына ҡыҙҙарҙы.
Һуңынан дауам итте::
Әгәр ҙә сәскәне яратаһың икән – берҙән бер, башҡа миллион йондоҙҙарҙың береһендә лә булмаған сәскәне, быныһы етәрлек: күккә ҡарайһың да, үҙеңде бәхетле итеп тойаһың.
Үҙеңә: "Ҡайҙалыр шунда минең гөлөм йәшәй..." – тип әйтәһең.
Ә әгәр ҙә уны бәрәс ашап ҡуйһа, ул бар йондоҙҙар бер ыңғайы һүнеүенә тиң!
Һәм быныһы, һинеңсә, мөһим түгел!
Ул башҡа һөйләшә алмай ине.
Ҡапыл ярһып илап ебәрҙе.
Ҡараңғы төштө.
Мин эшемде ташланым.
Миңә бәләле болт менән сүкеш, сарсау һәм үлем мәғәнәһеҙ булып күренделәр.
Йондоҙҙа, ҡауҡабта – минең, Ер Шары тип аталған, ҡауҡабымда – Бәләкәй шаһзат илай ине, һәм миңә уны йыуатырға кәрәк ине.
Мин уны ҡулыма алып бәүелтә башланым.
Мин уға: "Һин яратҡан гөлгә бер ни янамай...
Мин бәрәсеңә морондоҡ төшөрөп бирәм...
Сәскәң өсөн ҡояҡ һүрәтләрмен...
Мин..."
Уның ни һөйләгәнен мин насар аңлай инем.
Мин үҙемде ипһеҙ һәм килбәтһеҙ тип хис иттем.
Уға, мине ишетһен өсөн, нисек өндөшергә икәнен, уның, минән алыҫлашып барған, күңелен нисек ҡыуып етергә икәнен, бин белмәй инем...
Һуң күҙ йәштәре донъяһы шул тиклем серле һәм билгеһеҙ бит ул.
Тиҙҙән мин был сәскәне яҡшыраҡ белдем.
Бәләкәй шаһзаттың ҡауҡабында гел ябай ғына сәскәләр үҫә ине – уларҙың таждары ла әҙ ине һәм улар бик әҙ урын алып бер кемде лә борсомай ине.
Улар иртәнсәк үлән араһында асылып, кискә шиңәләр ине.
Ә быныһы, ҡайҙандыр осоп килеп, орлоҡтан үҫеп сыҡҡан, һәм Бәләкәй шаһзат, башҡа бер үҫенте менән һабаҡтарға оҡшамаған ваҡ шытымға, күҙен айырмай ҡараған.
Ә әгәр ҙә был баобабтарҙың бер яңы төрө булып ҡуйһа?
Ләкин ҡыуаҡ өҫкә үҫеңенән тиҙ генә туҡтаны һәм уның башында сәскә бөрөһө барлыҡҡа килде.
Бәләкәй шаһзат бындай ҙур бөрөләрҙе күргәне юҡ ине әле, һәм мөғжизә күрәсәген һиҙемләне.
Ә билдәһеҙ ҡунаҡ, әле үҙенең йәшел бүлмәһендә йәшенеп эй әҙерләнә, эй ҡупшылана ине.
Ул хәстәр менән буяуҙар һайлай ине.
Ул ашыҡмай, бер бер артлы таж япраҡтарын кейеп ҡарап, биҙәнә ине.
Ул ниндәйҙер мәк кеүек ялбыр килеш донъяға килергә теләмәй ине.
Ул матурлығының бар сағыулығы менән күренергә теләй ине.
Эйе, был хәтәр ҡыйпанлаҡ ине!
Серле әҙерләнеүҙәр көндән көн дауам итте.
Һәм, ниһайәт, бер иртә менән, ҡояш саҡ ҡалҡҡан мәлдә, таждар асылды.
Һәм, ошо мәлгә әҙерләнеп күп көс һалған һылыуҡай, иҫәнләй биреп әйтте:
Ах, мин көскә уяндым...
Ғәфү...
Мин әле бигерәк йолҡош...
Бәләкәй шаһзат һоҡланыуын тота алмай ине:
Һеҙ шундай матур!
Эйе, ысынмы? – шым яуап ҡайтарҙы.
– Һәм иғтибар итегеҙ, мин ҡояш менән тыуҙым.
Иҫ китерлек ҡунаҡ тыйнаҡлыҡ етмәүҙән ыҙаламағанына Бәләкәй шаһзат, әлбиттә, төшөндө, әммә ул шул тиклем матур ине, хатта тын ҡыҫыла ине!
Ә тиҙҙән ул:
Иртәнге аш ваҡыты етте кеүек.
Изгелегегеҙҙе күрһәтеп минең турала хәстәрләгеҙсе...
Бәләкәй шаһзат ныҡ ҡаушап китте, һыу һипкес табып, сәскәне шишмә һыуы менән ҡойондорҙо.
Тиҙҙән һылыуҡайҙың ғорур һәм үсексән икенлеге асыҡланды, һәм Бәләкәй шаһзат уның менән бигерәк йонсоп бөттө.
Уның дүрт сәнскәге бар ине, һәм бер мәл ул:
Юлбарыҫтар килһен, мин уларҙың тырнаҡтарынан ҡурҡмайым! – тине.
Минең ҡауҡабта юлбарыҫтар булмай, – тип ҡаршы килде Бәләкәй шаһзат.
– Ә һуңынан, юлбарыҫтар үлән ашамай.
Мин үлән түгел, – тип асыуын белдерҙе сәскә.
Ғәфү итегеҙ...
Юҡ, юлбарыҫтар миңә ҡурҡыныс түгел, әммә мин үтә елдән бик ныҡ ҡурҡам.
Һеҙҙең пәрҙәгеҙ юҡмы?
"Үҫмлек, ә үтә елдән ҡурҡа... бик сәйер... – тип уйланы Бәләкәй шаһзат.
– Ҡайһылай һолҡо ҡатмарлы был сәскәнең".
Кис еткәс мине ҡалпаҡ менән ҡаплағыҙ.
Һеҙҙә бында бигерәк һыуыҡ.
Үтә йәмһеҙ ҡауҡаб.
Ә бына мин килгән яҡтарҙа...
Ул әйтеп бөтөрмәне.
Уны бит бында ул бойҙай сағында ғына ниҙер елеп алып килгән ине.
Ул башҡа донъялар тураһында бер ни белә алмай ине.
Алдауың еңелдән фаш ителгәндә, алдау ахмаҡлыҡ!
Һылыуҡай оялып китте, һуңынан, Бәләкәй шаһзат уның алдында ни тиклем ғәйепле икәнен һиҙһен өсөн, бер-ике йүткереп алды:
Пәрҙә ҡайҙа һуң?
Артынан барам ти инем дә, тик һеҙҙе тыңлап бөтмәй алмай инем!
Шул мәл ул нығыраҡ йүткереп ебәрҙе: шулай ҙа намыҫы ыҙалаһын әле бының!
Бәләкәй шаһзат был гүзәл сәскәне яратып уға хеҙмәт күрһәтергә шат булһа ла, уның күңелендә тиҙҙән шикләнеүҙәр уянды.
Буш һүҙҙәрҙе ул йөрәгенә яҡын алып үҙен бик бәхетһеҙ хис итә башланы.
Юҡҡа мин уны тыңлағанмын, – ышаныс менән әйтте ул миңә бер мәл. –
Һис ҡасан гөлдәр ни тигәнен тыңларға кәрәкмәй.
Уларға тик ҡарау һәм хуш еҫтәрен һулау кәрәк.
Минең сәскәм ҡауҡабымды үҙенең тәмле еҫе менән туйындырҙы, ә мин уға ҡыуана белмәнем.
Был юлбарыҫтар һәм тырнаҡтар тураһында һөйләшеүҙәр...
Улар мине тэьҫирләндерергә тейеш ине, э мин асыуландым...
Өҫтәүенә ул асып әйтте:
— Мин ул саҡта бер ни аңламай инем!
Һүҙҙәренә түгел, ә эшенә ҡарап һығымта яһарға ине.
Ул миңә үҙенең хуш еҫен бүләк итте, минең тормошдо нурландыртты.
Мин ҡасырға тейеш түгел инем.
Был меҫкен хәйләләр һәм һылтауҙар артында мин нескәлекте танырға тейеш инем.
Сәскәләр шул тиклем эҙмә-эҙлекһеҙҙәр!
Тик мин бик йәш инем, мин әле ярата белмәй инем.
Минең аңлауымса ул күсмә ҡоштар менән сәфәрҙәргә сығырға булған.
Һуңғы иртәһендә ул ҡауҡабын ғәҙҙәти булмаған тырышлыҡ менән йыйыштырған.
Хәстәрлек менән ғәмәлдәге янартауҙарҙы таҙартҡан.
Уның ике янартауы булған.
Уларҙа иртәнге ашты йылытыуы бик уңайлы.
Уларҙан тыш, уның бер һүнгән янартауы бар ине.
Әммә, ни булырын кем белә тип уныһын да таҙалап ҡуйған.
Янартауҙарҙы ваҡытлы таҙартҡанда улар, бер ниндәй урғылыуҙарһыҙ, тигеҙ һәм тыныс яналар.
Янартау урғылыуы - мейес мөрйәһенең ҡоромо яныуына тиң.
Әлбиттә беҙ, ерҙә йәшәүсе кешеләр, бигерәк бәләкәйбеҙ һәм үҙебеҙең янартауҙарҙы таҙарта алмайбыҙ.
Шуға ла улар беҙгә күп кенә уңайһыҙлыҡтар килтерә.
Бәләкәй шаһзаттың баобабтарҙың һуңғы шытымдарын да йолҡоп алыуын һағышһыҙ тимәҫһең.
Ул һис ҡасан ҡайтмаҫ тип уйлаған.
Был иртәлә күнгән эше уға айырыуса рәхәтлек килтерә ине.
Ә һуңғы тапҡыр мөғжизәле сәскәһенә һыу һибеп уны ҡалпаҡ менән ҡапларға йыйынғанында уның хатта илағыһы килә ине.
Хушығыҙ, – тине ул.
Һылыуҡай яуап бирмәне.
Хушығыҙ, – тип ҡабатланы Бәләкәй шаһзат.
Ул йүткереп ебәрҙе.
Тик һалҡындан түгел.
Мин ахмаҡ инем, – тине ул ниһәйәт. –
Ғәфү ит мине.
Һәм бәхетле булырға тырыш.
Һәм һис бер шелтәле һүҙһеҙ.
Бәләкәй шаһзат бик аптыраған ине.
Ул, ҡулында ҡалпаҡ тотҡан килеш, ҡаушау һәм аптырау хистәрендә шаҡ ҡатып ҡалды.
Ҡайҙан һуң бил шым нескәлек?
Эйе, эйе, мин яратам һине, – ишетте ул. –
Һин быны белмәүҙә минең ғәйебем.
Был мөһим дә түгел инде.
Тик һин минең кеүек үк ахмаҡ инең.
Бәхетле булырға тырыш...
Ҡалдыр ҡалпығыңды, миңә уның башҡа кәрәге юҡ.
Һуң бит ел...
Миңә ул тиклем һыуыҡ теймәне...
Төнгө сафлыҡ миңә файҙаға булыр.
Мин бит сәскә.
Ә йәнлектәр, бөжәктәр...
Күбәләктәр менән танышыр өсөн ике-өс ҡаршылауыҡты ғына түҙергә тейешмен бит инде.
Улар һоҡланғыс булырға тейештәрҙер ул.
Ә шунһыҙ кем миңә килеп йөрөр?
Һин бит алыҫта буласаҡһың.
Ә ҙур хайуандарҙан мин ҡурҡмайым.
Минең дә тырнаҡтарым бар.
Һәм ул эскерһеҙ итеп үҙенең дүрт сәнсәген күрһәтте.
Шунан:
Һуҙма инде, түҙерлек түгел!
Китергә булғанһың икән – кит, – тип өҫтәне.
Ул үҙенең илағанын Бәләкәй шаһзатҡа күрһәтмәҫкә теләй ине.
Был бик ғорур гөл ине...
325-се, 326-сы, 327-се, 328-се, 329-сы һәм 330-сы һанлы йондоҙлаҡтар Бәләкәй шаһзаттың ҡауҡабына иң яҡындары ине.
Шуға күрә ул тәү сиратта шуларҙы күрергә булды: ниндәйҙер шөғөл табырға, һәм дә нимәгәлер өйрәнергә кәрәк ине бит.
Беренсе йондоҙлаҡта батша йәшәй ине.
Пурпурға һәм аҫ тиреһенә бөркәнгән ул, бик ябай һәм шулай ҙа мөһабәт, тәхеттә ултыра ине.
— Ә, бына хакимаҫт! – тип ҡысҡырып ебәрҙе батша Бәләкәй шаһзатты күргәс.
«Ул мине нисек таныған икән? – тип уйланы Бәләкәй шаһзат.
– Ул бит мине беренсегә күрә!»
Ул батшаларҙың был донъяға ҡараштары ябай икәнен белмәй ине – улар өсөн бар кешеләр ҙә хакимаҫттар.
Яҡынла әле, һине ҡарап алғым килә, – тине ул, кемгәлер батша була алғанына ныҡ ғорурланып.
Бәләкәй шаһзат ултырыр урын эҙләп тирә яҡҡа ҡараны, тик аҫ тиреһенән булған мәнтлә бар ҡауҡабты ҡаплаған ине.
Баҫып торорға тура килде, ә ул шул тиклем арыған ине... һәм ҡапыл иҫәнәп ебәрҙе.
Этикет монарх алдында иҫнәүҙе рөхсәт итмәй, – тине батша.
– Мин һиңә иҫнәргә тыям.
Мин аңғармаҫтан, – тип яуап бирҙе Бәләкәй шаһзат бик ҡаушап ҡына. –
Мин оҙаҡ юлда булдым һәм бөтөнләй ҙә йоҡламаным...
Улайһа, мин һиңә иҫнәргә бойорам, – тине батша.
– Күп йылдар мин кемдеңдер булһа ла иҫнәгәнен күргәнем булманы.
Миңә был хатта ҡыҙыҡ.
Шулай итеп, иҫнә!
Минең бойороғом шул.
Мин шөрләйем...
Мин башҡа иҫнәй алмайым...
– тигән һүҙен әйтеп Бәләкәй шаһзат оялыуынан ҡыҙарып та китте.
Һм, һм...
Улайһа...
Улайһа минең һиңә бойороғом йә иҫнәргә, йә...
Батша буталып китеп, әҙерәк асыуланған да кеүек булды.
Батша өсөн бит иң мөһиме - башҡаларҙың уға ҡаршылыҡһыҙ бойһоноуы.
Баш эймәүсәнлекте ул түҙмәҫ ине.
Был сикләнмәгән монарх ине.
Тик ул бик изге ине, шуға ла аңлайышлы бойороҡтар бирә ине.
«Әгәр мин үҙ генералыма аҡсарлаҡҡа әүерелергә бойорһам, – әйтер булған ул, – һәм ул бойороҡто үтәмәһә, был уның ғәйебе түгел, ә минеке буласаҡ».
Мин улытрһам буламы? – ҡыйыуһыҙ һораны Бәләкәй шаһзат.
Бойорам: ултыр!
– яуапланы батша һәм бөйөклөк менән аҫ тиреһенән булған япмаһының салғауын йыйып алды.
Тик Бәләкәй шаһзат аптырашта ҡалды.
Ҡауҡаб шул тиклем бәләкәй.
Нимә менән идара итә икән был батша?
Ғали йәнәптәре, – тип башланы ул, – мин һеҙҙән һорай аламмы...
Бойорам: һора! – ашығып әйтте батша.
Ғали йәнәптәре...
Һеҙ нимә менән идара итәһегеҙ?
Бар нәмә менән дә, – ябай яуап бирҙе батша.
Бар нәмә менән дә?
Батша ҡулын йөрөтөп тыйнаҡ ҡына үҙ ҡауҡабына, һуңынан башҡа ҡауҡабтарға һәм йондоҙҙарға күрһәтте.
Һәм һеҙ барыһына ла баш булаһығыҙ? – тип ҡабаттан һораны Бәләкәй шаһзат.
Эйе, – яуапланы батша.
Ул ысынында ла тулы хакимиәтле батша булғас, бер ниндәй ҡырҙарҙы һәм сиктәрҙе белмәй ине.
Һәм йондоҙҙар һеҙгә бойһонамы? – тип һораны Бәләкәй шаһзат.
Һуң әлбиттә, – яуапланы батша.
– Йондоҙҙар шунда уҡ бойһона.
Тыңламаусанлыҡты мин түҙмәйем.
Бәләкәй шаһзат хайран ҡалған ине.
Бына уға шундай ҡеүәт көс булһа!
Ул ҡояш байыуы менән көнөнә ҡырҡ дүрт тапҡыр түгел, ә етмеш ике тапҡыр һоҡланыр ине, ә бәлки йөҙ, йә ике йөҙ тапҡыр, һәм уға ултырғысын да урындан урынға күсереп йөрөргә кәрәкмәҫ ине!
Бында ул ҡабат, үҙенең ҡалдырып киткән ҡауҡабын иҫкә алып, моңһоуланып китте, һәм ҡыйыулығын йыйып батшаға үтенде:
Мин ҡояш байығанын күрергә теләр инем...
Зинһар, рәхимлек күрһәтеп, ҡояшҡа батырға бойороғоҙ...
Әгәр мин берәй генералға күбәләктәй сәскәнән сәскәгә осорға ҡушһам, йә трагедия уйлап сығарырға, йә аҡсарлаҡҡа әүерелергә бойорһам һәм генерал бойороҡто үтәмәһә, был хәлдә кем ғәйепле буласаҡ – ул әллә мин?
Һеҙ, ғали йәнәптәре, – бер дәҡиғәт шикләнмәйенсә яуапланы Бәләкәй шаһзат.
Тап шулай, – раҫланы батша.
– Һәр кемдән ни бирә алғанын ғына һорарға кәрәк.
Хакимлыҡ иң беренсенән аҡыллы булырға тейеш.
Әгәр һин үҙ халҡыңа һыуға ташланырға бойорһаң, ул революция булдырасаҡ.
Мин тыңлаусанлыҡты һорарға хаҡлымын, сөнки минең фармандарым төплө.
Ә нисек һуң ҡояш байыуы?
– тип иҫкәртте Бәләкәй шаһзат: нимәлер тураһында бер һорағас, яуап алмайынса ҡуймай ине.
Булыр һиңә ҡояш байыуы ла.
Ҡояштың батыуын мин талап итермен.
Тик тәүҙә уңайлы шарттарҙың килеп сығыуын көтөп алам, сөнки шунда хакимдың төп аҡыллылығы.
Ә ҡасан шарттар уңайлы буласаҡ?
– асыҡларға теләне Бәләкә шаһзат.
Һм, Һм, – тип яуап ҡайтарҙы батша, ҡалын календарҙы битләп.
– Был буласаҡ...
Һм, Һм...
Бөгөн был киске ете сәғәт тә ҡырҡ дәҡиғәттә буласаҡ.
Һәм шул саҡ һин минең бойороҡтоң теүәл үтәлеүен күрерһең.
Бәләкәй шаһзат иҫнәне.
Бында ҡояш байығанын ҡасан теләгәндә күреп булмауы үкенесле!
Һәм, ысын әйткәндә, уға күңелһеҙ булып китте.
Миңә китергә ваҡыт, – тине ул батшаға.
– Миңә бында башҡа эшләр эшем юҡ.
Ҡал! – тине батша: хакимаҫты килеп сығыуына ғорурлана ине, һәм уның менән айырлғыһы килмәй ине. –
Ҡал, мин һине министр тип тәғәйенләрмен.
Нимә министры?
Мәҫәлән...
юстиция.
Һуң бында бит хөкөмгә тарттырырға бер кем дә юҡ!
Нисек белергә, – ҡаршы килде батша.
– Мин әле бар батшалығымды ҡарап сыҡмағанмын.
Мин бик ҡартмын, көймәгә бында урын юҡ, ә йәйәү йөрөүе шул тиклем ялҡытҡыс...
Бәләкәй шаһзат эйелеп ҡауҡабтың икенсе яғына ҡабат күҙ һалды.
Мин бит берҙе ҡараным! – тойғоланып әйтте ул.
— Унда бер кем дә юҡ.
Улайһа үҙеңде хөкөм ит, – тине батша.
– Быныһы иң ҡыйыны.
Башҡаларға ҡарағанда үҙеңде хөкөм итеү күпкә ауырыраҡ.
Әгәр һин үҙеңде дөрөҫ итеп хөкөм итә алһаң, тимәк һин, ысынында ла аҡыллы.
Үҙ үҙемде мин ҡайҙа булһа ла хөкөм итә алам, – тине Бәләкәй шаһзат.
– Бының өсөн миңә һеҙҙә ҡалыу кәрәкмәй.
Һм, һм... – тине батша.
– Ҡайҙалыр минең ҡауҡабта ҡарт ҡомаҡ йәшәгән кеүек.
Мин уның төндә ҡыштырлауын ишетәм.
Һин шул ҡарт ҡомаҡты хөкөм итә алыр инең.
Ваҡыты ваҡыты менән язаға тарттырыр инең.
Уның ғүмере һинең ҡулыңда буласаҡ.
Тик һәр саҡ уны ярлыҡарға кәрәк булыр.
Ҡарт ҡомаҡты һаҡларға кәрәк, ул бит беҙҙә берәү генә.
Яратмайым мин язаға тарттырыу фарманын сығарырға, – тине Бәләкәй шаһзат.
– Һәм ғөмүмән миңә китергә ваҡыт.
Юҡ, ваҡыт түгел, – ҡарышты батша.
Бәләкәй шаһзат бөтөнләй юлға йыйынған ине, тик уның оло батшаны көйөндөргөһө килмәне.
Әгәр ҙә, ғали йәнәптәренә, һеҙҙең бойороҡтарығыҙ бер ҡаршы һүҙһеҙ үтәлеүе кәрәк икән, – тине ул, – һеҙ төплө уйланылған бойороҡ бирә алыр инегеҙ.
Мәҫәлән, бер дәҡиғәт мыштырламай юлға сығырға миңә бойороғоҙ...
Һиҙеүемсә, шарттар бының өсөн ни барынан иң уңайлылары.
Батша өндәшмәне, һәм Бәләкәй шаһзат аҙыраҡ ҡыйыуһыҙланып һуҙғыланы, һуңынан тәрән тын алды ла юлға сыҡты.
Һине илсе итеп тәғәйенләйем!
– ашығыс рәүештә артынан ҡысҡырып ебәрҙе уға батша.
Ә ҡиәфәтенә ҡарағанда, ул бер ниндәй ҙә ҡарышыуҙарҙы түҙмәҫ кеүек ине.
«Сәйер халыҡ был өлкәндәр», – тине үҙ үҙенә Бәләкәй шаһзат, юлын дауам итеп.
Икенсе ҡауҡабта шөһрәт һөйөүсе йәшәй ине.
О, бына хөрмәтләүсе лә килеп сыҡты!
– ҡысҡырып ебәрҙе ул дәртенән, Бәләкәй шаһзатты алыҫтан күреп ҡалғас та.
Маһайыусан кешеләрҙең бөтәһенә улар менән барыһы ла һоҡлана тип тойола.
Хәйерле көн, – тине Бәләкәй шаһзат.
– Ҡалай һеҙҙең кәпәсегеҙ ирмәк кенә.
Был баш эйеү өсөн, – аңлатты шөһрәт һөйөүсе.
– Мине сәләмләгәндә баш эйеү өсөн.
Бәхетһеҙлеккә, бында бер кем дә килмәй.
Шулай икән? – өндәште Бәләкәй шаһзат: ул бер ни аңламаны.
Йә, алҡышла әле, – тине уға шөһрәт һөйөүсе.
Бәләкәй шаһзат ҡул сабырға тотондо.
Шөһрәт һөйөүсе эшләпәһен систе лә, баҫалҡы итеп башын эйҙе.
«Бында ҡарт батшала булыуҙан күңеллерәк», – тип уйланы Бәләкәй шаһзат.
Һәм тағы ла ҡул сабырға кереште.
Ә шөһрәт һөйөүсе ҡабаттан, кәпәсен сисеп баш эйҙе.
Шулай, бер үк күренеш биш дәҡиғәт дауам иткәндән һуң Бәләкәй шаһзатты был ялҡытты.
Ә эшләпә төшһөн өсөн ни эшләргә кәрәк?
– тип һораны ул.
Тик шөһрәт һөйөүсе ишетмәй ине.
Маһайыусан кешеләр маҡтауҙан башҡаһына һаңғрау булалар.
Һин ысынында ла мине һоҡланып ололаусымы?
– тип һораны ул Бәләкәй шаһзатты.
Ә нисек ул – ололау?
Ололау тимәк мине был ҡауҡабта барыһынан иң матуры, барыһынан ҡупшы, бөтәһенән бай һәм барыһынан аҡыллы тип таныу.
Һуң бит һинең ҡауҡабыңда башҡа берәү ҙә юҡ!
Барырбер һоҡлан минең менән, рәхәтлек килтер инде миңә!
Мин һоҡланам, – тине Бәләкәй шаһзат, еңел генә яуырынын ҡыҫып, – тик һиңә ниндәй һөйөнөс бынан?
Ул шөһрәт һөйөүсенән ҡасып китте.
«Ысынлап та, өлкәндәр – бик сәйер кешеләр», – бер ҡатлыраҡ уйлап ҡуйҙы ул, сәфәренә ҡуҙғалғанда.
Киләһе ҡауҡабта эскесе йәшәй ине.
Бәләкәй шаһзат унда бик оҙаҡ булманы, әммә уға бынан һуң бик күңелһеҙ булып китте.
Уның был ҡауҡабҡа килгәнендә, эскесе өндәшмәй генә алдында теҙелеп ултырған тулы һәм буш шешәләр өйөрөнә ҡарап ултыра ине.
Ә һин ни эшләйһең әле?
– һораны Бәләкәй шаһзат.
Эсәм, – яманһыулыҡ менән яуап бирҙе эскесе.
Ниңә?
Онотор өсөн.
Нимә тураһында онотор өсөн?
– тип һораны Бәләкәй шаһзат; уға эскесене йәл булып китте.
Миңә оят икәнен онотҡом килә, – тип эскесе асылды ла башын түбән эйҙе.
Нимәнән һиңә оят һуң? – тип һораны Бәләкәй шаһзат, уның был бахырға бик ныҡ ярҙам иткеһе килә ине.
Эсеүҙән оят! – тип аңлатты эскесе, һәм унан башҡа бер һүҙ ҙә алып булмай ине.
Һәм Бәләкәй шаһзат, юғалып ҡалып һәм аптыранып, артабан юлланды.
«Һуң, ысынлап та, өлкәндәр бигерәк, бигерәк сәйер халыҡ», – тип, юлын дауам итә, уйланды ул.
Дүртенсе ҡауҡаб эшҡыуарҙыҡы ине.
Ул шул тиклем эштән бушамаҫ булған, хатта Бәләкәй шаһзат килеп сығыу менән башын да ҡалҡытмаған.
Хәйерле көн, – тине уға Бәләкәй шаһзат.
– Һеҙҙең тәмәкегеҙ һүнгән.
Өс тә ике – биш.
Биш тә ете – ун ике.
Ун ике лә өс – ун биш.
Хәйерле көн.
Ун биш тә ете – егерме ике.
Егерме ике лә алты – егерме һигеҙ.
Шырпы һыҙырға ваҡыт юҡ.
Егерме алты ла биш – утыҙ бер.
Йәмғеһе, тимәк, биш йөҙ бер миллион алты йөҙ егерме ике мең ете йөҙ утыҙ бер.
Биш йөҙ миллион нимә?
Ә?
Һин бындамы әле?
Биш йөҙ миллион...
Белмәйем дә, нимә...
Минең шул тиклем эшем күп!
Мин етди кеше, миндә хәбәрләшеү ҡайғыһы юҡ!
Ике лә биш – ете...
Биш йөҙ миллион нимә?
– ҡабатланы Бәләкәй шаһзат: бер ни тураһында һорап яуап алмайынса ул тынысланмай ине.
Эшҡыуар башын күтәрҙе.
Инде илле дүрт йыл мин был ҡауҡабта йәшәйем, һәм ошо бар ваҡыт эсендә миңә өс тапҡыр ғына ҡамасаулағандары булды.
Беренсе тапҡыр, егерме ике йыл элек, миңә ҡайҙандыр май ҡуңыҙы осоп килгән ине.
Ул бик хәтәрле тауыш ҡуптарҙы һәм мин шунда ҡушыуҙа дүрт хата ебәрҙем.
Икенсе тапҡыр, үн бер йыл элек, миндә ревматизм өйәнәге булып алды.
Хәрәкәтһеҙ тормош рәүешенән.
Йөрөп ятырға ваҡытым юҡ минең.
Мин етди кеше.
Өсөнсө тапҡыр... бына ул!
Шулай итеп, тимәк, биш йөҙ миллион...
Миллион нимә?
Эшҡыуар яуап ҡайтарырға кәрәк икәнен аңланы, башҡаса тынғы булмаясаҡ.
Биш йөҙ миллион теге ваҡ, ҡайһы берҙә һауала күренгән нәмәләр.
Нимә ул, әллә себендәр?
Юҡсы, бәләкәй генә, ялтырҙар.
Бал ҡорттары?
Һуң юҡ бит.
Шундай бәләкәй генәләр, алтындай, һәр ялҡау уларға ҡарауы була, шунда уҡ хыялланып китә.
Ә мин етди кеше.
Минең хыялланырға ваҡытым юҡ.
Ә, йондоҙҙармы?
Бына-бына.
Йондоҙҙар.
Биш йөҙ миллион йондоҙ?
Һин улар менән ни эшләйһең?
Биш йөҙ бер миллион алты йөҙ егерме ике мең ете йөҙ утыҙ бер.
Мин етди кеше, мин теүәллекте яратам.
Һәм шулай ҙа, һин был бар йондоҙҙар менән дә ни эшләйһең?
Ни эшләйем?
Эйе.
Бер ни эшләмәйем.
Мин улар менән биләйем.
Йондоҙҙар менән биләйһеңме?
Эйе.
Һуң мин күргән батша ла бит...
Батшалар биләмәй.
Улар идара ғына итә.
Ул бөтөнләй башҡа күренеш.
Ә ни өсөн һиңә йондоҙҙар менән биләргә?
Бай булыр өсөн.
Ә ни өсөн бай булырға?
Яңы йондоҙҙар һатып алыр өсөн, әгәр уларҙы берәү асһа.
«Ул эскесе кеүек үк фекер йөрөтә тиерлек», – тип уйланы Бәләкәй шаһзат.
Һәм аратабан һорайа башланы:
Ә нисек итеп йондоҙҙар менән биләргә була?
Йондоҙҙар кемдеке?
– асыулы һораны эшҡыуар.
Белмәйем.
Бер кемдеке лә.
Тимәк, минеке, сөнки мин беренсе быныһын уйлап еттем.
Һәм шул етерлекме?
Һуң әлбиттә.
Әгәр һин хужаһы булмаған алмаз тапһаң, – тимәк, ул һинеке.
Әгәр һин хужаһы булмаған утрау тапһаң, ул һинеке.
Әгәр ҙә, беренсе булып һинең башыңа берәй идея килһә, һин уға патент алаһың: ул һинеке.
Мин йондоҙҙар менән биләйем, сөнки миңә тиклем улар менән биләүҙе берәү ҙә уйлап тапмаған.
Быныһы дөрөҫ, – тине Бәләкәй шаһзат.
– Тик һин улар менән ни эшләйһең?
Эш итәм, – тине эшҡыуар.
– Һанайым да ҡабат һанарға керешәм.
Был бик ауыр.
Тик мин етди кеше.
Әммә Бәләкәй шаһзатҡа был әҙ ине.
Әгәр миндә ебәк яулыҡ бар икән, мин уны муйынымды уратып бәйләп, үҙем менән алып китә алам, – тине ул. –
Әгәр сәскәм бар икән, мин уны өҙөп үҙем менән алып китә алам.
Ә һин бит йондоҙҙарҙы ала алмайһың!
Юҡ, тик мин уларҙы банкҡа һала алам.
Нисек ул?
Ә бына нисек: нисә йондоҙом бар икәнен ҡағыҙға яҙам.
Шунан ҡағыҙҙы әрйәгә һалып асҡыс менән бикләп ҡуям.
Шул ғынамы?
Шул етерлек.
«Ирмәк! – тип уйланы Бәләкәй шаһзат.
– Һәм шиғри ла.
Әммә бик үк етди түгел».
Нимә етди, ә нимә етди түгел, – быныһын Бәләкәй шаһзат үҙенсә аңлай ине, бөтөнләй өлкәндәр кеүек түгел.
Минең сәскәм бар, – тине ул, – һәм мин иртә һайын уға һыу ҡоям.
Минең өс янартауым бар, мин аҙна һайын уларҙы таҙартып торам.
Өсөһөн дә таҙартам, һүнгәнен дә.
Әҙме ни сығып ҡуйыр.
Минең янартауҙарыма, һәм сәскәмә мин улар менән биләгәндән файҙа бар.
Ә йондоҙҙарға һинән бер файҙаң юҡ...
Эшҡыуар ауыҙын асып ебәрҙе лә, тик ни әйтергә тапманы, һәм Бәләкәй шаһзат артабан юлланды.
«Юҡ, өлкәндәр ысынында ла, иҫ киткес халыҡ», – әйтә ине ул үҙенә ябайлыҡ менән, юлын дауам итә.
Бишенсе ҡауҡаб бигерәк ҡыҙыҡлы ине.
Ул барыһынан дә бәләкәй булып сыҡты.
Унда ни бары яҡтыртҡыс менән уны яғыусы урынлаша ала ине.
Йорто ла, йәшәүселәре лә булмаған, күктә юғалған, остоҡ ҡына ҡауҡабта ни өсөн яҡтыртҡыс һәм яҡтыртыусы кәрәк икәнен Бәләкәй шаһзат бер нисек тә аңлай алмай ине.
Тик шулай ҙа уйланды:
«Бәлки, был кеше мәғәнәһеҙҙер.
Тик ул батша, шөһрәт һөйөүсе, эшҡыуар һәм эскесе кеүек мәғәнәһеҙ түгел.
Уның эшендә шулай булһа ла рәт бар.
Ул үҙенең яҡтыртҡысын яҡһа – әйтерһең йәнә бер йондоҙ тыуа, йә сәскә.
Ә яҡтыртҡысты һүндергәндә инде – йондоҙ, йә сәскә йоҡлап киткән кеүек.
Бик яҡшы шөғөл.
Был ысынында ла файҙалы, сөнки матур».
Һәм, был ҡауҡаб менән тәңгәлләшкәс, ул хөрмәт менән яҡтыртыусыға башын эйҙе.
Хәйерле көн, – тине ул. –
Һин хәҙер ниңә яҡтыртғысты һүндерҙең?
Килешеү шундай, – яуапланы яҡтыртыусы.
– Хәйерле көн.
Ә ниндәй килешеү ул?
Яҡтыртҡысты һүндерергә.
Хәйереле кис.
Һәм ул ҡабат яҡтыртты.
— Ниңә инде һин уны ҡабат тоҡандырҙың?
Килешеү шундай, – ҡабатланы яҡтыртыусы.
Аңламайым, – танытты Бәләкәй шаһзат.
Аңларлыҡ бер ни юҡ, – тине яҡтыртыусы, – килешеү килешеү инде ул.
Һәм яҡтыртҡсты һүндерҙе.
Һуңынан шаҡмаҡ һүрәтле ҡыҙыл яулыҡ менән маңлайынан тирен һөрттө лә:
Хәйерле көн.
Ауыр минең һөнәрем.
Ҡасандыр мәғәнәһе бар ине.
Мин яҡтыртҡсты иртә менән һүндереп, ә кис ҡабат яға инем.
Миңә ял итергә көнөм, һәм йоҡо туйҙырырға төнөм ҡала ине... – тине.
Ә аҙаҡтан килешеү үҙгәрҙеме?
Килешеү үҙгәрмәне, – тине яҡтыртыусы.
– Бәләһе тап шунда бит!
Минең ҡауҡабым йылдан йыл тиҙерәк әйләнә, ә килешеү элекке ҡалды.
Һәм нисек инде хәҙер? – тип һораны Бәләкәй шаһзат.
Бына нисек.
Ҡауҡаб тулы әйләнеүен бер дәҡиғәттә үтә, һәм минең тын алыштырырға икенде лә юҡ.
Һәр дәҡиғәт һайын мин яҡтыртҡсты һүндереп кире яғам.
Бына ҡыҙыҡ!
Тимәк, һинең көнөң бары тик бер дәҡиғәт бара!
Бер ҡыҙығы юҡ бында, – ҡаршы килде яҡтыртыусы.
– Беҙ һинең менән бер ай һөйләшеп торабыҙ.
Бер ай?!
Һуң, эйе.
Утыҙ дәҡиғәт.
Утыҙ көн.
Хәйерле кис!
Һәм ул ҡабат яҡтыртҡсты ҡабыҙҙы.
Бәләкәй шаһзат яҡтыртыусыға ҡарап торҙо, үҙ һүҙенә шул тиклем тоғро булған был кеше уға нығыраҡ оҡшай килде.
Бәләкәй шаһзат ҡасандыр ҡояштың байығанын артыҡ мәртәбә күҙәтер өсөн ултырғысын урындан урынға күсереп йөрөгәнен иҫкә төшөрҙө.
Һәм уның дуҫына ярҙам иткеһе килде.
Тыңла әле, – тине ул яҡтыртыусыға, – мин бер ысул беләм: һин ҡасан теләһәң ял итә алаһың...
Мин гел ял иткем килә, – тине яҡтыртыусы.
Һуң бит һүҙеңә тоғро ҡалып та ялҡау булырға мөмкин.
Һинең ҡауҡабың шул тиклем бәләкәй, – дауам итте Бәләкәй шаһзат, – һин уны өс аҙымда үтеп сыға алаһың.
Һәм һәр ваҡыт ҡояшта ҡалыр өсөн ни бары бер тиҙлек менән генә атларға кәрәк.
Ял итергә теләгәндә һин тик атла, атла...
Һәм көн һин теләгән ваҡытҡа һуҙыласаҡ.
Бынан миңә файҙа әҙ, – тине яҡтыртыусы.
– Донъяла иң яратҡаным - йоҡлау.
Улайһа хәлең насар һинең, – тип тойоношто Бәләкәй шаһзат.
Хәлем насар минең, – тип раҫланы яҡтыртыусы.
– Хәйерле көн.
Һәм яҡтыртҡысты һүндерҙе.
«Бына кеше, – тине үҙ үҙенә Бәләкәй шаһзат, юлын дауам итеп, – бына кеше; уға барыһы ла - батша ла, шөһрәт һөйөүсе лә, эскесе лә, эшҡыуар ҙа нәфрәт менән ҡарар ине.
Ә шулай ҙа улар араһында ул ғына, минеңсә, көлкөлө түгел.
Бәлки үҙе тураһында ғына уйламағанғалыр».
Бәләкәй шаһзат тәрән тын алды.
«Бына кем менән дуҫлашырға ине лә, – тип тә уйлап ҡуйҙы.
– Тик уның ҡауҡабы шул тиклем бәләкәй.
Унда икәү өсөн урын юҡ...»
Был бәләкәй ҡауҡабҡа ҡарата иң ҙур үкенесенең тағы ла бер сәбәбе булыуын танырға баҙнат итмәй ине: егерме дүрт сәғәт эсендә бында ҡояш байыуы менән мең дүрт йөҙ ҡырҡ тапҡыр һоҡланыу мөмкин ине!
Алтынсы ҡауҡаб алдағыһынан ун тапҡырға ҙурыраҡ ине.
Унда ҡалын-ҡалын китаптар яҙған ҡарт йәшәй ине.
Ҡарағыҙ әле!
Бына сәйәхәтсе килде! – тип ҡысыҡырып ебәрҙе ул, Бәләкәй шаһзатты күреп.
Бәләкәй шаһзат, тын йүнәлтергә өҫтәлгә менеп ултрыҙы.
Ул шул тиклем илдәр гиҙҙе бит инде!
Һин ҡайҙан?
– тип һораны унан ҡарт.
Был ниндәй ҙур китап ул? – һорауланы Бәләкәй шаһзат.
– Һеҙ бында ни эшләйһегеҙ?
Мин географ, – яуап ҡайтарҙы ҡарт.
Ә нимә ул географ?
Ул диңгеҙҙәр, йылғалар, ҡалалар, тауҙар һәм сүллектәр ҡайҙа икәнен белгән ғалим.
Ҡайһылай ҡыҙыҡ! – тине Бәләкәй шаһзат.
– Быныһы – ысын эш!
Ул ҡарашы менән географтың ҡауҡабын йүгертеп сыҡты.
Бер ҡасан да был тиклем мөһабәт ҡауҡабты күргәне юҡ ине!
Һеҙҙең ҡауҡабығыҙ бик матур, – тине ул. –
Ә дарьялар һеҙҙә бармы?
Быныһын мин белмәйем, – тине географ.
О-о-о... – төңөлөп һуҙҙы Бәләкәй шаһзат.
– Ә тауҙар бармы?
Белмәйем, – ҡабатланы географ.
Ә ҡалалар, йылғалар, сүллектәр?
Быныһын да мин белмәйем.
Һуң һеҙ бит географ!
Тап шулай, – тине ҡарт. –
Мин географ, ә сәйәхәтсе түгел.
Миңә сәйәхәтселәр бик тә етмәй.
Сөнки ҡалаларға, йылғаларға, тауҙарға, диңгеҙҙәргә, дарьяларға һәм сүллектәргә геграфтар иҫәп алып бармай.
Географ бигерәк мөһим кеше, һәм гиҙеп йөрөргә уның ваҡыты юҡ.
Ул үҙенең эш бүлмәһенән сыҡмай.
Әммә сәйәхәтселәрҙе үҙендә ҡабул итә һәм һөйләгәндәрен яҙып ала.
Әгәр улар ҡыҙыҡлы бер ни һөйләһә, географ белешмәләр төшөрөп сәйәхәтсенең әҙәпле кешеме икәнлеген тикшерә.
Ә нимәгә?
Һуң бит әгәр ҙә сәйәхәтсе алдай башлаһа, география китаптарында бар нәмә буталасаҡ.
Һәм ул артыҡ эсә икән – уныһы ла бәлә.
Ә ниңә?
Сөнки эскеселәрҙең күҙенә ҡуш булып күренә.
Һәм, ысынында бер тау булған урында, географ икәүҙе билдәләйәсәк.
Мин бер кешене белә инем...
Унан насар сәйәхтсе сығыр ине, – билдәләне Бәләкәй шаһзат.
Бик тә мөмкин.
Һәм бына, әгәр ҙә сәйәхәтсе әҙәпле кеше булып сыҡһа, уның асышын тикшерәләр.
Нисек тикшерәләр?
Баралар ҙа ҡарайҙармы?
Юҡ инде.
Был бик ҡатмарлы.
Сәйәхәтсенән дәлилдәр биреүен талап итәләр.
Мәҫәлән, ҙур тауҙы асҡан икән, шул тауҙан эре таштар алып килһен.
Географ ҡапыл тулҡынланыуға килеп:
Һин бит үҙең дә сәйәхәтсе!
Һин алыҫтан килгәнһең!
Үҙеңдең ҡауҡабың тураһында миңә һөйлә әле!
Һәм ул ҡалын китабын асып ҡәләмен осланы.
Сәйәхтселәр хикәйәләрен тәүҙә ҡәләм менән яҙып алалар.
Һәм һуңынан, сәйәхәтсе дәлилдәрен тапшырғас ҡына, уның һөйләгәнен ҡара менән яҙырға була.
Тыңлайым һине, – тине географ.
Миндә унда әллә ни ҡыҙыҡ түгел, – әйтеп бирҙе Бәләкәй шаһзат.
– Миндә барыһы ла бик бәләкәй.
Өс янартауым бар.
Икәүһе тере, ә береһе күптән һүнгән.
Тик аҙмы ни булып ҡуйыуы ихтимал...
Эйе, барыһы ла ихтимал, – иҫбатланы географ.
Шунан сәскәм бар.
Сәскәләрҙе беҙ билдәләмәйбеҙ, – тине географ.
Ниңә?!
Был бит иң матуры!
Сөнки сәскәләр ваҡытлыса ғына.
Нисек ул – ваҡытлыса?
География китаптары – донъяла иң ҡиммәтле китаптар, – аңлатты географ.
– Улар бер ҡасан да иҫкермәй.
Тауҙың урынынан ҡуҙғыуы бит бик һирәк осраҡ.
Йә дарьяның ҡороуы.
Беҙ мәңге һәм үҙгәрмәүсән әйберҙәр тураһында яҙабыҙ.
Һуң бит һүнгән янартауҙың уяныуы мөмкин, – бүлдерҙе Бәләкәй шаһзат.
– Ә нимә ул «ваҡытлыса»?
Янартау һүнгәнме юҡмы, быныһы беҙҙең, географтар, өсөн, әһәмиткә эйә түгел, – тине географ.
– Шуныһы мөһим: тау.
Ул үҙгәрмәй.
Ә нимә ул «ваҡытлыса»?
– тип һораны, бер һорау биреп яуап алмайынса тынысланмаған, Бәләкәй шаһзат.
Тимәк: тиҙҙән юҡҡа сығырға тейешле нәмә.
Минең сәскәм дә тиҙҙән юҡҡа сығырға тейешме?
Әлбиттә.
«Минең матурлығым һәм һөйөнөсөм мәңгелек түгел, – тине үҙенә Бәләкәй шаһзат, – һәм ул донъянан һаҡлана алмай, ни бары тик дүрт энәһе генә бар.
Ә мин уны ташлап киттем, һәм ул минең ҡауҡбымда япа-яңғыҙы ҡалды!»
Тәүге тапҡыр ул ҡалдырып киткән сәскәһе тураһында үкенде.
Тик шул уҡ мәлдә уның ҡыйыулығы кире ҡайтты.
Ҡайҙа юл тоторға кәңәш итер инегеҙ?
– тип һораны ул географтан.
Ер ҡауҡабына барып сыҡ, – яуапланы географ.
– Ул яҡшы яҡтан билдәле...
Һәм Бәләкәй шаһзат юлға сыҡты, тик уйҙары уның ҡалдырып киткән сәскәһе хаҡында ине.
Шулай итеп, ул күргән етенсе ҡауҡаб, Ер ине.
Ер – ябай ҡауҡаб түгел!
Унда йөҙ ҙә ун батша (шул иҫәптән, әлбиттә, негрҙарҙыҡылар ҙа), ете мең географ, туғыҙйөҙ мең эшҡыуар, ете миллион ярым эскесе, өс йөҙ мең шөһрәт һөйөүсе, һәм ике миллиардҡа яҡын өлкәндәр иҫәпләнә ине.
Ерҙең ни тиклем ҙур булыуы хаҡында һеҙгә төшөнсә бирер өсөн, электр утын уйлап сығарғансыға тиклем, барлыҡ алты ҡитғала дүрт йөҙ ҙә алтмыш ике мең биш йөҙ ун бер кешенән торған яҡтыртыусылар сафтарын тоторға кәрәк булғанлығын ғына әйтә алам.
Ситтән ҡарағанда был зиннәтле күренеш ине.
Был сафтарҙың хәрәкәттәре төҙгә ҡатҡан ритмға бойһона ине, тап балетта кеүек.
Беренселәрҙән булып Яңы Зеландия һәм Австралия яҡтыртыусылары сыға ине.
Үҙ уттарын тоҡандырып, улар йоҡларға киткәндәр.
Уларҙан һуң Ҡытай яҡтыртыусыларының сираты килеп етә ине.
Бейеүҙәрен башҡарып улар ҙа шарашау артына боҫҡандар.
Һуңынан Рәсәй һәм Һиндостан яҡтыртыусыларының мәле еткән булған.
Аҙаҡтан – Африкала һәм Европала.
Һуңынан Көнъяҡ Америкала, артабан Төнъяҡ Америкала.
Һәм бер ҡасан улар яңлышмаған, бер кем дә сәхнәгә ваҡытһыҙ сыҡмаған.
Эйе, был таң ҡалдырырлыҡ ине.
Тик, Төнъяҡ ҡотопта берҙән бер яҡтыртҡысты тоҡандыра торған яҡтыртыусыға, һәм уның Көнъяҡ ҡотоптағы иптәшенә, – был икәүгә йәшәү еңел һәм вайымһыҙ ине: уларға эштәрен йылына ике тапҡыр ғына үтәргә кәрәк ине.
XVII
Бигерәк йор һүҙ әйтергә теләгән мәлдә, ҡайһы саҡта ирекһеҙҙән алдаштырып та ҡуяһың.
Яҡтыртыусылар тураһында һөйләгәндә, мин хәҡиҡәткә бер ҡат ҡаршы барҙым.
Беҙҙең ҡауҡаб тураһында белмәгәндәрҙең, уның турала ялған төшөнсә барлыҡҡа килеүенән ҡурҡам.
Кешеләр Ерҙә әллә ни күп урын биләмәй.
Әгәр ҙә уның ике миллиард йәшәүсеһе йыйылышып, митингыла кеүек, бер өйөргә тупланһа, уларҙың барыһы ла бер мәшәҡәтһеҙ оҙонлоғо һәм киңлеге егерме саҡрым булған аралыҡҡа һыйырҙар ине.
Бар инсаниятты Тымыҡ дарьяның иң бәләкәй утрауында иңгә иң терәп ҡуйғанда ла була.
Өлкәндәр һеҙгә, әлбиттә, ышанмаясаҡ.
Улар бик күп урын биләй тип уйлаған булалар.
Улар үҙҙәренә бөйөк булып күренәләр, баобабтар кеүек.
Ә һеҙ уларға дөрөҫ иҫәп эшләргә кәңәш итегеҙ.
Уларға был оҡшаясаҡ, улар бит һандарҙы үлеп яраталар.
Ә үҙегеҙ был иҫәп-хисапҡа ваҡыт сарыф итмәгеҙ, һеҙгә бының кәрәге юҡ.
Һеҙ унһыҙ ҙа миңә ышанаһығыҙ.
Шулай итеп, ергә килеп эләккәс, Бәләкәй шаһзат бер тере йән күрмәне һәм бик аптыраны.
Ул хатта яңлышып, ниндәйҙер икенсе ҡауҡабҡа осоп килгән, тип уйлап ҡуйҙы.
Тик ошо мәлдә ҡомда ай нуры төҫөндәге йөҙөк ҡыбырланы.
Хәйерле кис, – тине Бәләкәй шаһзат ул-был хәлгә.
Хәйерле кис, – яуапланы йылан.
Мин ниндәй ҡауҡабҡа килеп эләктем ул?
Ергә, – тине йылан.
– Африкаға.
Бына нисек.
Ә һуң Ерҙә кешеләр юҡмы ни?
Был сүллек.
Сүллектәрҙә берәү ҙә йәшәмәй.
Әммә Ер ҙур.
Бәләкәй шаһзат ташҡа ултырҙы ла күҙҙәрен күккә ҡалҡытты.
Йондоҙҙарҙың ниңә яҡтыртҡанын белергә теләр инем, – әйтте ул уйсан ғына. –
Моғайын, ҡасан да һәр кем үҙенекен ҡабат тапһын өсөн.
Ҡара, бына минең ҡауҡабым – тап беҙҙән өҫтә генә...
Тик уға шул тиклем йыраҡ!
Матур ҡауҡаб, – тине йылан.
– Ә һин бында, Ерҙә, ни эшләйәсәкһең?
Мин үҙемедең сәскәм менән талаштым, – асып әйтте Бәләкәй шаһзат.
Ә, бына нимә икән...
Һәм икеһе лә тымды.
Ә кешеләр ҡайҙа һуң? – ниһайәт һүҙ ҡушты Бәләкәй шаһзат.
– Сүллектә шулай ҙа яңғыҙлы...
Кешеләр араһында ла яңғыҙлы, – билдәләне йылан.
Сәйер зат һин, – тине ул. –
Бармаҡтан да ҡалын түгел...
Ә ҡеүәтем миндә батша бармағына ҡарағанда күберәк, – ҡаршы килде йылан.
Бәләкәй шаһзат йылмайҙы:
Шул тиклем ҡеүәтлеһеңме инде һин?
Һинең хатта боттарың да юҡ.
Һин сәйәхәт итә лә алмайһың...
Мин һине теләһә ниндәй караптан да йырағыраҡ илтә алам, – тине йылан.
Һәм алтын беләҙектәй Бәләкәй шаһзаттың шайтанашығы тирәләй уралды.
Мин ҡағылған һәр кемде, кире сыҡҡан еренә ҡайтарам, – тине ул. –
Әммә һин сафһың һәм йондоҙҙан килгәнһең...
Бәләкәй шаһзат яуап ҡайтарманы.
Миңә һине йәл, – дауам итте йылан.
– Һин шул тиклем көсһөҙ был, гранит кеүек ҡаты, Ерҙә.
Үҙеңдең ташлап киткән ҡауҡабың тураһында әсенеп үкенгән көнөңдә мин һиңә ярҙам итә алырмын.
Мин...
Мин яҡшы аңланым, – тине Бәләкәй шаһзат.
– Тик ниңә һин һәр ваҡыт йомаҡтар менән һөйләйһең?
Мин бар йомаҡтарҙы сисәм, – тине йылан.
Һәм икеһе лә тымды.
Бәләкәй шаһзат сүллекте арҡыры киҫеп үтте тик бер кемде лә осратманы.
Бөтә ваҡыт эсендә уға тик бер сәскә осраны – бәләкәй, килбәтһеҙ өс тажлы сәскә...
Һаумы, – тине Бәләкәй шаһзат.
Һаумы, – яуапланы сәскә.
Ә кешеләр ҡайҙа?
– итәғәтле һораны Бәләкәй шаһзат.
Гөл бер тапҡыр, эргәһенән ҡарауан үткәнен күргәне булды.
Кешеләр?
Ә, эйе...
Улар бары ни алты әллә ете шикелле.
Мин уларҙы күп йылдар элек күрҙем.
Тик ҡайҙа уларҙы эҙләргә – билдәһеҙ.
Уларҙы ел йөрөтә.
Уларҙың тамырҙары юҡ – был бик уңайһыҙ.
Хуш, – тине Бәләкәй шаһзат.
Хуш, – тине сәскә.
Бәләкәй шаһзат бейек тау башына менде.
Быға тиклем ул бер ҡасан да, үҙенең тубығынан бейек булмаған өс янартауынан башҡа, тауҙар күргәне юҡ ине.
Һүнгән янартау уға ултырғыс булып хеҙмәт итә ине.
Ә хәҙер ул уйлап ҡуйҙы: «Бындай бейек тауҙан мин бер ыңғайы бар ҡауҡабты һәм булған кешеләрҙе күрәсәкмен».
Әммә тик, энәләр кеүек, осло һәм нәҙек ҡаяларҙы ғына күрҙе.
Хәйерле көн, – тине ул ул-был хәлгә.
Хәйерле көн... көн... көн... – яуапланы шаңдау.
Кем һеҙ? – тип һораны Бәләкәй шаһзат.
Кем һеҙ... кем һеҙ... кем һеҙ... – яуапланы шаңдау.
Дуҫ булайыҡ, мин бөтөнләй яңғыҙ, – тине ул.
Яңғыҙ... яңғыҙ... яңғыҙ... – яуапланы шаңдау.
«Ниндәй сәйер ҡауҡаб! – уйланы Бәләкәй шаһзат.
– Бөтөнләй ҡоро, тулыһынса энәләрҙән тора һәм тоҙло.
Һәм кешеләргә мөйрәнеш етешмәй.
Уларға ни әйтәһең, шуны ғына ҡабатлайҙар...
Өйҙә минең сәскәм бар ине, матурлығым һәм һөйөнөсөм, һәм ул гел беренсе булып һүҙ ҡуша ине».
Оҙаҡ ҡына ҡомдар, ҡаялар һәм ҡарҙар аша атланы Бәләкәй шаһзат, һәм, ниһайәт, юлға сыҡты.
Ә бөтә юлдар кешеләргә илтә.
Хәйерле көн, – тине ул.
Уның алдында розаларға тулған баҡса ине.
Хәйерле көн, – яаупланы розалар.
Һәм Бәләкәй шаһзат уларҙың барыһы ла уның сәскәһенә оҡшағанлығын күреп ҡалды.
Кем һеҙ?
– һораны ул, ғәжәпләнеп.
Беҙ – розалар, – яуапланы розалар.
Бына нисек...
– әйтеп ҡалды Бәләкәй шаһзат.
Һәм үҙен бик-бик бәхетһеҙ тойҙо.
Уның һылыуҡайы уҙенә оҡшаш бар ғаләмдә берәү ҙә юҡ тип әйтә ине.
Һәм бына уның алдында бер баҡса эсендә нәҡ шундай уҡ биш мең сәскә!
«Быларҙы күрһә, ҡайһылай асыуланыр ине ул! — уйланы Бәләкәй шаһзат.
— Ул үтә ныҡ йүткереп, үлеп барғандай булыр ине, көлкөлө булып күренмәҫ өсөн генә.
Ә миңә уны, ауырыуҙың артынан кеүек, ҡарап йөрөргә тура килер ине, юғиһә ул бит ысынында ла үлер ине, мине лә ҡуша кәмһетер өсөн генә...»
Ә аҙаҡ ул уйлап ҡуйҙы: «Ә мин эй уйлап килештергән булам, донъяла, башҡа бер кемедә лә һәм бер ерҙә лә булмаған, берҙән бер сәскә эйәһемен тип, ә был иң ябай роза булған.
Бары булған нәмәм шул ябай роза сәскәһе һәм тубығымдан булған өс янартау, уларҙың да береһе һүнгән, бәлки, мәңгегә...
бынан һуң ниндәй шаһзат булайым мин... »
Ул үләнгә ятты ла илап ебәрҙе.
Ошо мәлдә Төлкө килеп сыҡты ла инде.
Һаумы, – тине Төлкө.
Һаумы, – итәғәтле яуап бирҙе Бәләкәй шаһзат һәм әйләнеп ҡараны, ләкин бер кемде лә күрмәне.
Мин бында, – ишетелде тауыш.
– Алмағас аҫтында...
Һин кем? – һораны Бәләкәй шаһзат.
– Ҡайһылай һин матурһың!
Мин – Төлкө, – тине Төлкө.
Минең менән уйна әле, – һораны Бәләкәй шаһзат.
– Миңә шул тиклем күңелһеҙ...
Мин һинең менән уйнай алмайым, – тине Төлкө, –
мин ҡулға өйрәтелмәгәнмен.
Уй, ғәфү ит, – тине Бәлкәй шаһзат.
Тик, уйлап алғас, һораны:
Ә нисек ул – ҡулға өйрәтеү?
Һин был яҡтарҙан түгел, – тине Төлкө –
Һин бында нимә эҙләйһең?
Кешеләрҙе эҙләйем, – тине Бәләкәй шаһзат.
Ә нисек ул – ҡулға өйрәтеү?
Кешеләрҙең мылтыҡтары бар, һәм улар һунарға йөрөйҙәр.
Был бик уңайһыҙ!
Ә тағы ла улар тауыҡ аҫрайҙар.
Шуның менән генә яҡшы улар.
Һин тауыҡтар эҙләйһеңме?
Юҡ, – тине Бәләкәй шаһзат.
– Мин дуҫтар эҙләйем.
Ә нисек ул – ҡулға өйрәтеү?
Был күптән онотолған төшөнсә, – аңлатты Төлкө.
– Ул бәйләнеш булдырыуҙы аңлата.
Бәйләнеш?
Тап шулай, – тине Төлкө.
– Һин минең өсөн әле бары тик бәләкәй малай, нәҡ, башҡа йөҙ мең малайҙар кеүек үк.
Һәм һин миңә кәрәк түгелһең.
Һәм мин дә һиңә кәрәк түгелмен.
Мин һинең өсөн ни бары төлкө генә, нәҡ, башҡа йөҙ мең икенсе төлкөләр кеүек үк.
Ә әгәр ҙә һин мине ҡулға өйрәтһәң, беҙ бер беребеҙгә кәрәк буласаҡбыҙ.
Һин минең өсөн донъяла берҙән бер буласаҡһың.
Һәм мин дә һинең өсөн донъяла берәү буласаҡмын...
Мин аңлай башланым, – тине Бәләкәй шаһзат.
– Бер роза бар ине...
күрәһең, ул мине ҡулға өйрәткән...
Бик тә ихтимал, – килеште Төлкө.
– Ерҙә ниҙәр генә булмай.
Был Ерҙә түгел ине, – тине Бәләкәй шаһзат.
Төлкө бик аптыраны:
Икенсе ҡауҡбта?
Эйе.
Ә ул ҡауҡабта һунарсылар бармы?
Юҡ.
Ҡайһылай ҡыҙыҡ!
Ә тауыҡтар бармы?
Юҡ.
Донъяла камиллыҡ юҡ!
– көрһөндө Төлкө.
Тик һуңынан ул ҡабат шул турала уҡ һүҙ башланы:
Минең тормошом күңелһеҙ.
Мин тауыҡтарға һунар итәм, ә кешеләр миңә һунар итәләр.
Бөтөн тауыҡтар бер иш, һәм кешеләр бөтәһе лә бер иш.
Һәм йәшәүе лә миңә күңелһеҙерәк.
Әммә һин мине ҡулға өйрәтһәң, минең тормошомдо, әйтерһең дә, ҡояш нурландырыр ине.
Һинең аҙымдарыңды мин башҡа меңдәр араһынан айыра башлаясаҡмын.
Кеше аҙымдарын ишетеп, мин гел ҡасып йәшенәм.
Әммә һинең атлауың мине, моңдай, саҡырасаҡ, һәм мин үҙ төлөгөмдән сығасаҡмын.
Һәм һуңынан – ҡара!
Күрәһеңме, ана тегендә, баҫыуҙарҙа, иген өлгөрә?
Мин икмәк ашамайым.
Башаҡтар миңә кәрәкмәй.
Иген баҫыуҙары миңә бер ни хаҡында ла әйтмәй.
Һәм быныһы аяныс!
Әммә һинең сәстәрен алтын төҫлө.
Һәм, һин мине ҡулға өйрәтһәң, ҡайһылай ғәжәп буласаҡ!
Алтын иген миңә һине хәтерләтәсәк.
Һәм мин башаҡтарҙың елгә ҡыштырлауын ярата башлаясаҡмын...
Төлкө тымды ла Бәләкәй шаһзатҡа оҙаҡ ҡарап торҙо.
Һуңынан:
Зинһар... ҡулға өйрәт мине!
Мин шатмын да, – яуапланы Бәләкәй шаһзат, – тик минең ваҡытым шул тиклем аҙ.
Миңә әле дуҫтар табырға һәм төрлө нәмәләр белеп бөтөргә кәрәк.
Ҡулға өйрәткән әйберҙе генә өйрәнеп була, – тине Төлкө.
– Кешеләрҙең ниҙер өйрәнергә ваҡыты юҡ.
Улар кибеттәрҙән әҙер булған әйберҙәрҙе һатып алалар.
Әммә дуҫтар һатылған кибеттәр юҡ бит, шуға ла кешеләрҙең башҡа дуҫтары юҡ.
Әгәр дуҫың булыуын теләһән, мине ҡулға өйрәт!
Ә бының өсөн ни эшләргә кәрәк? –
тип һораны Бәләкәй шаһзат.
Сабырлыҡ туплау кәрәк, – яуап бирҙе Төлкө.
– Тәүҙә ана тегендә, алыҫыраҡ, үләнгә ултыр – ошолай.
Мин һиңә ҡырын ҡараған булырмын, ә һин өндәшмә.
Һүҙҙәр бер береңде аңларға ҡамасаулай ғына.
Тик көн һайын аҙыраҡ яҡыныраҡ ултыр...
Иртәнге көнөнә Бәләкәй шаһзат йәнә шул уҡ урынға килде.
Гел бер үк ваҡытта килһәң яҡшыраҡ, – өндәне Төлкө.
– Бына, мәҫәлән, әгәр ҙә һин сәғәт дүрттә килһәң, мин сәғәт өстән алып үҙемде бәхетле тоясаҡмын.
Һәм тәғәйенләнгән сәғәткә ни тиклем яҡыныраҡ, шул тиклем бәхетлерәк.
Сәғәт дүрттә мин тулҡынланып борсола башлаясаҡмын.
Мин бәхеттен ҡәҙерен беләсәкмен!
Ә әгәр ҙә һин һәр саҡ башҡа ваҡытта килһәң, мин ҡайһы сәғәткә йөрәгемде әҙерләргә икәнен белмәйем...
Йолаларҙы үтәргә кәрәк.
Ә йолалар нимә ул?
– һораны Бәләкәй шаһзат.
Был да күптән онотолған нәмә, – аңлатты Төлкө.
– Ниҙер, нимәнән ниндәйҙер бер көн ҡалған башҡа көндәргә оҡшамай башлай, сәғәте – башҡа сәғәттәргә.
Бына, мәҫәлән, минең һунарсыларҙың шундай йолаһы бар: кесе йома көндәрендә улар ауыл ҡыҙҙары менән бейей.
Һәм ниндәй ғәжәп көн ул – кесе йома!
Мин гиҙемһерәп сығам да йөҙөм баҡсаһына тиклем үк барып етәм.
Ә әгәр ҙә һунарсылар ҡасан етте шунда бейеһәләр, барлыҡ көндәр бер иш булыр ине һәм мин һис тә ял белмәҫ инем.
Шулай итеп Бәләкәй шаһзат Төлкөнө ҡулға өйрәтте.
Һәм бына хушлашыу ваҡыты етте.
Мин һин тип илаясаҡмын, – тип көрһөндө Төлкө.
Һин үҙең ғәйепле, – тине Бәләкәй шаһзат.
– Мин бит һиңә ауыр булыуын теләмәй инем, һине ҡулға өйрәтеүҙе үҙең теләнең...
Эйе, әлбиттә, – тине Төлкө.
Тик һин илаясаҡһың!
Эйе, әлбиттә.
Тимәк, һиңә бынан ҡыйын.
Юҡ, – ҡаршы килде Төлкө, – миңә рәхәт.
Мин алтын башаҡтар тураһында ни әйткәнде иҫеңә төшөр.
Ул шымды.
Һуңынан өҫтәне:
Барып ҡабат розаларға баҡ.
Һинең розаң донъяла берҙән бер икәнен аңларһың.
Ә минең менән бәхилләшергә килгәндә, мин һиңә бер сер асырмын.
Был минең һиңә бүлләгем булыр.
Бәлкәй шаһзат розаларға күҙ һалырға юлланды.
Һеҙ аҙ ғына ла минең розама оҡшамағанһығыҙ, – тине ул уларға.
– Һеҙ әле бер ни ҙә түгел.
Һеҙҙе берәү ҙә ҡулға өйрәтмәне, һәм һеҙ бер кемде лә ҡулға өйрәтмәнегеҙ.
Тәүҙә минең Төлкөм дә шулай ине.
Ул башҡа йөҙ мең төлкөнән бер нимәһе менән дә айырылмай ине.
Әммә мин уның менән дуҫлаштым, һәм хәҙер ул бар донъяла берәү генә.
Розалар бигерәк ҡаушап ҡалдылар.
Һеҙ матур, әммә бушһығыҙ, – дауам итте Бәләкәй шаһзат.
– Һеҙҙең өсөн үлге килмәй.
Әлбиттә, осраҡлы уҙғынсы, минең розама ҡарап, ул тап һеҙҙең кеүек үк тиер.
Тик миңә ул һеҙҙең барығыҙҙан да ҡәҙерлерәк.
Сөнки бит мин уны көн һайын һыу менән ҡойондорҙом, ә һеҙҙе түгел.
Һеҙҙе түгел, ә уны быяла ҡалфаҡ менән ҡаплай инем.
Уны, елдән һаҡлап, пәрҙә менән ышыҡланым.
Уның өсөн ҡаршлауыҡтарҙы үлтерә инем, күбәләктәр яралһын тип икәү-өсәүһен генә ҡалдырып.
Мин уның ошаҡлауҙарын һәм маҡтаныуҙарын тыңлай инем, ул хатта тымғанда ла мин уға ҡолаҡ һала инем.
Ул – минеке.
Һәм Бәләкәй шаһзат Төлкөгә әйләнеп килде.
Бәхил бул... – тине ул.
Бәхил бул, – тине Төлкө.
– Бына минең серем, ул бик ябай: тик йөрәк кенә уяу.
Иң мөһимен күҙ менән күреп булмай.
Иң мөһимен күҙ менән күреп булмай, – ҡабатланы Бәләкәй шаһзат, яҡшыраҡ иҫендә ҡалдырыр өсөн.
Һинең розаң һиңә шул тиклем ҡәҙерле, сөнки һин уға бар күңелеңде бирә инең.
Сөнки мин уға бар күңелемде бирә инем...
– ҡабатланы Бәләкәй шаһзат, яҡшыраҡ иҫендә ҡалдырыр өсөн.
Кешеләр был хәҡиҡәтте оноттолар, – тине Төлкө, – тик һин онотма: ҡулға өйрәткән барыһы өсөн дә һин мәңгелеккә яуаплы.
Һин үҙеңдең розаң өсөн яуаплы.
Мин үҙемдең розам өсөн яуаплы ...
– ҡабатланы Бәләкәй шаһзат, яҡшыраҡ иҫендә ҡалдырыр өсөн.
Хәйерле көн, – тине Бәләкәй шаһзат.
Хәйерле көн, – өндәште уҡсасы.
Һин бында ни эшләйһең?
– һораны Бәләкәй шаһзат.
Пассажирҙарҙы айырам, – яуапланы уҡсасы.
– Поезддарҙа бер ыңғайы меңәрләгән кешене – бер поездды уңға, икенсеһен һулға йүнәлтәм.
Һәм тиҙ йөрөшлө поезд, яҡтыртылған тәҙрәләре менән ялтлап, гөрһөлдәтеп аша үтеп китте, һәм уҡсасы будкаһы һелкенеп китте.
Ҡайһылай ашығалар улар, – аптыраны Бәләкәй шаһзат.
– Нимә эҙләйҙәр улар?
Хатта поезд йөрөтөүсе лә белмәй уныһын, – тине уҡсасы.
Һәм икенсе яҡҡа, уттары менән ялтлап, гөрһөлдәп тағы бер тиҙ йөрөшлө поезд үтеп китте.
Улар кире ҡайталар ҙа мы ни?
– һораны Бәлкәй шаһзат.
Юҡ, былары башҡалары, – тине уҡсасы.
– Был ҡаршыға килеүсе.
Быға тиклем булған урындарында уларға яҡшы түгел инеме?
Беҙ булмаған урында, шунда яҡшы, – тине уҡсасы.
Һәм, ялтлап, өсөнсө тиҙ йөрөшлө поезд гөрһөлдәп үтте.
Улар теге, беренселәрҙе, ҡыуып етергә теләйҙәрме?
– һораны Бәләкәй шаһзат.
Бер ни телмәйҙәр улар, – тине уҡсасы.
– Улар вагондарҙа йоҡлайҙыр, йә булмаһа иҫәнәп кенә ултыралар.
Тик балалар ғына танауҙарын тәҙрәләргә терәп ултыралар.
Тик балалар ғына нимә эҙләгәнен беләләр, – тине Бәләкәй шаһзат.
– Улар бар күңелен сепрәк ҡурсаҡҡа бирәләр, һәм был ҡурсаҡ улраға бик тә бик ҡәҙерле булып китә, һәм әгәр уны тартып алһалар, балалар илайҙар...
Уларҙың бәхете, – тине уҡсасы.
Хәйерле көн, – тине Бәләкәй шаһзат.
Хәйерле көн, – яуапланы сауҙагәр.
Ул, һыуһынды ҡандыра торған, камиллаштырылған дарыуҙар менән сауҙа итә ине.
Шундай дарыуҙы йотһаң – һуңынан бер аҙна һыу эске килмәй.
Ни өсөн һин уларҙы һатаһың?
– һораны Бәләкәй шаһзат.
Улар арҡаһында күп кенә ваҡыт һаҡланыуы бар, – яуапланы сауҙагәр.
– Белгестәр һанауынса, аҙнаһына илле өс дәҡиғәт сарыф итмәй ҡалдырырға була.
Ә шул илле өс дәҡиғәттә нимә эшләргә?
Нимә теләһәң дә.
«Әгәр минең буш илле өс дәҡиғәт ваҡытым булһа, – уйлап ҡуйҙы Бәләкәй шаһзат, – мин шишмәгә китер ҙә барыр инем... »
XXIV
Мин фажиғә кисерәгәндән бер аҙна ваҡыт уҙҙы, һәм, дарыу һатыусы тураһында тыңлап, мин һуңғы йотом һыуҙы эсеп ҡуйҙым.
— Эйе, – тинем мин Бәләкәй шаһзатҡа, – һин һөйләгәндәрҙең барыһы ла бик ҡыҙыҡлы, тик мин әле үҙосарымды йүнәтмәнем, минең тамсы ла һыуым ҡалманы, һәм мин дә, әгәр шишмәгә генә бара алһам, бәхетле булыр инем.
Мин дуҫлашҡан Төлкө...
Һөйөклөм, миндә хәҙер Төлкө ҡайғыһы юҡ!
Ниңә?
Сөнки сарсауҙан үлергә тура киләсәк...
Бында ниндәй бәйләнеш булғанын ул аңламаны.
Ул ҡаршы өндәште:
Дуҫ булғаны яҡшы, үлергә кәрәк булһа ла.
Бына мин, Төлкө менән дуҫ булғас бик шатмын...
«Ул хәүеф-хәтәрҙең ҙурлығын аңламай.
Ул бер ҡасан да аслыҡ һәм сарсау кисермәгән.
Уға ҡояш нуры етәрлек...»
Мин быныһын әйтмәнем, уйланым ғына.
Ә Бәләкәй шаһзат миңә ҡараны ла – өндәште:
Минең дә эскем килә...
киттек ҡоҙоҡ эҙләп киләйек...
Мин арыу менән ҡул ҡаҡтым: сикһеҙ сүллектә тоҫмалап ҡоҙоҡ эҙләүҙә ни файҙа?
Тик шулай ҙа беҙ юлға төштөк.
Оҙаҡ сәғәттәр беҙ өндәшмәйенсә барҙыҡ; ахыр сиктә ҡараңғы төштө, һәм күктә йондоҙҙар ҡабына башланы.
Сарсауҙан мине бер аҙ ҡалтырата ине, һәм мин уларҙы төшөмдә күргәндәй булдым.
Миңә Бәләкәй шаһзаттың һүҙҙәре иҫкә килә ине, һәм мин һораным:
Тимәк һин дә сарсауҙың ни икәнен беләһең?
Әммә ул яуап бирмәне.
Ул ябай ғына:
Йөрәккә лә һыу кәрәк була...
Миң аңламаным, әммә өндәшмәнем.
Унан һорашырға кәрәкмәгәнен мин белә инем.
Ул арыны.
Ҡомға ултырҙы.
Мин эргәһенә ултырҙым.
Өндәшмәй ултырып алдыҡ.
Һуңынан ул әйтте:
Йондоҙҙар бигерәк матур, сөнки ҡайҙалыр шунда сәскә бар, үҙе күренмәһә лә...
Эйе, әлбиттә, – тинем генә мин, ай менән яҡтыртылған тулҡынлы ҡомға ҡарап.
Сүллек тә матур...
– өҫтәне Бәлкәй шаһзат.
Быныһы ысын.
Миңә сүллектә гел оҡшай ине.
Ҡом өйөмөндә ултыраһың.
Бер ни күренмәй.
Бер ни ишетелмәй.
Һәм шулай ҙа ҡаранғыла ниҙер яҡтыра...
Беләһеңме нимәһе менән сүллек яҡшы? – тине ул.
– Унда ҡайҙалыр шишмәләр йәшенәләр...
Мин һайран ҡалдым, һәм ҡапыл, ҡомдараҙан сыҡҡан серле яҡтылыҡтың ни аңлатҡанын төшөндөм.
Ҡасандыр, бәләкәй малай булып, мин бик боронғо өйҙә йәшәнем – һөйләйҙәр ине, имеш, шунда хазина йәшерелгән тип.
Әлбиттә, берәү ҙә уны табып асманы, ә бәлки, берәү ҙә бер ҡасан да уны эҙләмәгәндер ҙә.
Тик уның арҡаһында өй арбалған кеүек ине: үҙ йөрәгендә ул сер һаҡлай ине...
Эйе, – тинем мин.
– Өй булһынмы, йондоҙҙар йә сүллек – уларҙа иң күркәме күҙ менән күреп булмағаны.
Минең дуҫым Төлкө менән риза булыуыңа мин бик шатмын, – өндәште Бәләкәй шаһзат.
Һуңынан ул йоҡлап китте, мин кны ҡулға алдым да артабан киттем.
Мин тулҡынлана инем.
Мин мурт хазина алып китеп барам кеүек тойа инем.
Миңә хатта беҙҙең Ерҙә бынан да нескәрәк нәмә юҡ кеүек тойола ине.
Ай яҡтыһында мин уның ағарынған маңлайына, йомолған керпектәренә, елгә елберләгән алтын сәстәре өлтөктәренә баға инем, һәм үҙемә "был тик тышлыҡ ҡына" тип әйтә инем.
Иң мөһиме – күҙ менән күреп булмағаны...
Уның ярымасыҡ ирендәре йылмайыуҙа ҡыбырланы, һәм мин үҙемә өҫтәп әйттем: был йоҡлап ятҡан Бәләкәй шаһзатта иң тәьҫирлеһе уның сәскәгә тоғролоғо, йоҡлағанда ла, шәм утының теле кеүек уның күңелендә балҡыған роза образы.
Шәмдәрҙе һаҡларға кәрәк: ел иҫеүе уларҙы һүндереүе мөмкин...
Шулай атлап таңда мин ҡоҙоҡҡа еттем.
Кешеләр тиҙ йөрөшлө поезддарға ултыралар, ләкин улар үҙҙәре лә ни эҙләгәндәрен аңламайҙар, – тине Бәләкәй шаһзат.
– Шуға ла улар тынғы белмәй теге йә был яҡҡа ташланалар...
Һуңынан өҫтәне:
Һәм барыһы ла юҡҡа...
Беҙ килеп еткән ҡоҙоҡ, Сахаралағы башҡа ҡоҙоҡтар кеүек түгел ине.
Ғәҙәттә бындағы ҡоҙоҡ – ҡомдағы соҡор.
Ә был иң ысын ауыл ҡоҙоғо ине.
Тик эргәлә бер ауыл да юҡ ине, шуға ла мин быны төш тип уйланым.
Ҡайһылай сәйер, – тинем мин Бәләкәй шаһзатҡа, – бында барыһы ла әҙерләнгән: сығыры ла, биҙрәһе лә, бауы ла...
Ул көлөп ебәрҙе, бауға тейҙе, сығырҙы әйләндерә башланы.
Сығыр шығырлай башланы, әйтерһең дә, оҙаҡ ваҡыт елһеҙ тутыҡҡан боронғо флюгер...
Ишетәһеңме? – тине Бәләкәй шаһзат.
– Беҙ ҡоҙоҡто уяттыҡ, һәм ул йырлай башланы...
Мин ул арыр тип ҡурҡтым.
Мин үҙем һыу тултырырмын, – тинем мин, – һинең хәлеңдән килмәҫ ул.
Мин яйлап тулы биҙрәне сығарҙым да ышансылы итеп ҡоҙоҡтоң таш ҡырына ултырттым.
Ҡолаҡтарымда һаман да шығырлаған сығырҙың йыры ишетелә ине, биҙрәләге һыу һаман тирбәләнә ине, һәм унда ҡояш ҡуяндары емелдәй ине.
Мин был һыуҙан йотҡом килә, – шымланы Бәләкәй шаһзат.
– Эсеп туйынырға бир миңә...
Һәм мин ул ни эҙләгәнен аңланым.
Мин биҙрәне уның ирендәренә яҡынлаттым.
Ул күҙҙәрен йомоп эсә ине.
Был инде иң зиннәтле табын кеүек ине.
Был һыу ябайҙан булманы.
Ул йондоҙҙар аҫтындағы оҙон юлдан, сығыр шығырлауынан, минең ҡулдар көсөргәнешенән тыуған ине.
Ул йөрәккә бүләк кеүек ине.
Мин бәләкәй саҡта минең өсөн шулай итеп Раштыуа бүләктәре яҡтырта инеләр: шыршылағы шәм балҡыуы, төн уртаһы ғибәҙәте мәлендәге орган йыры, мөләйем йылмайыуҙар менән.
Һинең ҡауҡабыңда, – тине Бәләкәй шаһзат, – кешеләр бер баҡсала биш мең роза сәскәһе үҫтерәләр...
Һәм ни эҙләгәндәрен таба алмайҙар...
Таба алмайҙар, – ризалаштым мин.
Ә һуң бит улар эҙләгәнде берҙән бер розала табырға була, бер йотом һыуҙа...
Эйе, әлбиттә, – ризалаштым мин.
Һәм Бәләкәй шаһзат әйтте:
Күҙҙәр һуҡыр.
Йөрәк менән эҙләргә кәрәк.
Мин һыу эстем.
Еңел тын алына ине.
Ҡояш ҡалҡҡан мәлдә ҡом, бал кеүек, алтын төҫкә инә.
Һәм бынынһан да мин бәхетле инем.
Нимәнән миңә борсолорға һуң?
Һин һүҙеңде тоторға тейешһең, – йомшаҡ итеп әйтте Бәләкәй шаһзат, ҡабат минең яныма ултырып.
Ниндәй һүҙемде?
Иҫләйһеңме, һин вәғәҙә иткән инең... минең бәрәсемә морондоҡ...
Мин бит теге сәскә өсөн яуаплымын.
Мин кеҫәмдән һүрәттәремде сығарҙым.
Бәләкәй шаһзат уларға ҡараны ла көлөп ебәрҙе:
Баобтарың һинең кәбеҫтәгә оҡшаған...
Ә мин баобабтарым менән шул тиклем ғорурлана инем!
Ә төлкөңдөң ҡолаҡтары...тап мөгөҙ кеүек!
Һәм шундай оҙон!
Һәм ул ҡабат көлдө.
Һин ғәҙелһеҙһең, дуҫҡай.
Мин бер ҡасан да һүрәт төшөрә белмәй инем – эсле тышлы быуар йыландарҙы ғына булмаһа.
Ярай инде, – тынысландырҙы ул мине.
– Балалар былай ҙа аңлар.
Һәм мин һарыҡ бәрәсенә морондоҡ төшөрөп бирҙем.
Мин һүрәтте Бәләкәй шаһзатҡа бирҙем дә йөрәгем ҡыҫылды.
Һин ниҙер уйланың да миңә өндәшмәйһең...
Тик ул яуап бирмәне.
Беләһеңме, – тине ул, – мин һеҙгә, Ергә, килеп эләгеүемә иртәгә бер йыл буласаҡ...
Һәм тымды.
Һуңынан өҫтәне:
Мин ошо урындан бик яҡында ғына килеп төштөм...
Һәм ҡыҙарҙы.
Һәм ҡабат, Хоҙай белһенме ниҙән, күңелемдә ауыр булып китте.
Мин шулай ҙа һораным:
Тимәк, аҙна элек, беҙ танышҡан иртәлә, һин яңғыҙың бында, кешеләр торлағынан меңәрләгән саҡрымдарҙа, бушҡа ғына йөрөмәгәнһең?
Һин ҡасандыр килеп төшкән урыныңа кире килә ята инең?
Бәләкәй шаһзат тағы нығыраҡ ҡыҙарҙы.
Ә мин ҡыйыуһыҙ өҫтәнем:
Бәлки, йыл тулып килгәнгәлер?
Һәм ул ҡабат ҡыҙарҙы.
Ул минең бер һорауыма ла яуап бирмәне, ә һуң бит ҡыҙырғанда, «эйе» тигәнде аңлата, шулай түгелме?
Миңә ҡурҡыныс...
– көрһөнөп башланым мин.
Тик ул әйтте:
Һиңә эшкә керешергә кәрәк.
Бар үҙеңдең машинаңа.
Мин һине бында көтөрмөн.
Иртәгә кис кире кил...
Әммә миңә тынысыраҡ булып китмәне.
Мин Төлкөнө иҫкә алдым.
Үҙеңде ҡулға өйрәтергә бирһәң, һуңынан иларға ла тура килә.
Ҡоҙоҡтан йыраҡ түгел боронғо таш диуарҙың емереклектәре һаҡланып ҡалған ине.
Киләһе кискә, эште тамамлап, мин шул урынға кире килдем, һәм алыҫтан уҡ Бәләкәй шаһзаттың диуар ҡырында аяғын һәлендереп ултырғанын күрҙем.
Һәм уның тауышын ишеттем:
Һин хәтерләмәйһеңме ни? – ти ине ул.
– Был бөтөнләй бында түгел ине.
Күрәһең, кемдер уға яуап ҡайтара ине, сөнки ул ҡаршы килеп:
Һуң эйе, был, көнгә көн, бер йыл элек булды, әммә икенсе урында...
Мин тиҙерәк атланым.
Әммә бер ҡайҙа ла диуар тирәһендә мин һис кемде күрмәнем дә ишетмәнем дә.
Шул арала Бәләкәй шаһзат ҡабат кемгәлер яуапланы:
Эйе, әлбиттә.
Һин ҡом өҫтөндә минең эҙҙәремде табырһың.
Шунан көтөрһөң.
Бөгөн төндә мин шунда килермен.
Диуарға тиклем егерме метр ҡалған ине, ә мин һаман да бер ни күрмәй инем.
Оҙаҡҡа һуҙылмаған тынлыҡтан һуң Бәләкәй шаһзат:
Ә һинең ағыуың яҡшымы?
Һин мине оҙаҡ яфаланырға мәжбүр итмәҫһеңме? – тип һораны.
Мин туҡтаным, һәм минең йөрәгем ҡыҫылды, ләкин мин һаман төшөнмәй инем.
Ә хәҙер кит, – тине Бәләкәй шаһзат.
– Минең аҫҡа ырғып төшкөм килә.
Шул саҡ мин күҙемде төшөрҙөм һәм ырғып ебәрҙем!
Диуар төбөндә, башын Бәләкәй шаһзатҡа ҡалҡытып, сағыуы ярты дәҡиғәттә үлтергән һары йылан сырмалып ята ине.
Кеҫәмдә алтатарҙы һәрмәп, мин йүгереп уның янына ташландым, әммә аҙымдар тауышынан йылан шым ғына, үлеп барған гөрләүек кеүек, ҡом буйлап ағылып китте, һәм ишетелер-ишетелмәҫ тимер сыңлау менән ашыҡмайынса таштар араһында юғалды.
Мин диуарға Бәләкәй шаһзатымды тотоп алырлыҡ мәлдә генә йүгереп еттем.
Ул ҡарҙан да ағыраҡ ине.
Һин ниҙәр уйлап сығара башланың, сабый! – ҡысҡырып ебәрҙем мин.
– Ни өсөн һин йыландар менән әңгәмә башлайһың?
Мин уның ғәҙәттәге алтын шарфын тағаттым.
Сикәләрен сылаттым һәм һыу эсергә мәжбүр иттем.
Тик бер ни хаҡында ла һорарға ҡыймай инем.
Ул миңә етди итеп ҡараны ла, муйынымды ҡулдары менән быуып алды.
Мин уның йөрәгенең тибешен ишеттем, әйтерһең дә атылып яраланған ҡоштоҡо кеүек.
Ул:
Машинаңдың бәләһе ниҙә икәнлеген асыҡлағанға мин шатмын.
Хәҙер һин өйөңә ҡайта алаһың... – тине.
Һин ҡайҙан беләһең?!
Тап ошо мәлдә мин уға, көтмәҫтән үҙосарҙы йүнәтә алғанымды, әйтергә йыйына инем!
Ул яуап бирмәне, ул тик:
Мин дә бөгөн өйөмә ҡайтам – тине.
Аҙаҡ моңһоу итеп өҫтәп әйтте:
Был күпкә йырағыраҡ...
Һәм күпкә ҡыйыныраҡ...
Барыһы ла нисектер сәйер ине.
Мин уны ныҡ итеп, бәләкәй баланы кеүек, ҡосаҡлай инем, әммә, миңә ул ҡулдарымдан ысҡынып упҡынға төшөп барған кеүек тойола ине, һәм мин уны тотоп ҡалырға хәлһеҙ инем...
Ул уйсан ғына ҡайҙалыр йыраҡҡа ҡарай ине.
Миндә һинең бәрәсең ҡаласаҡ.
Һәм бәрәс өсөн әрйә.
Һәм морондоҡ...
Һәм ул моңһоу ғына йылмайҙы.
Мин оҙаҡ көттөм.
Ул үҙ хәленә ҡайтҡандай кеүек ине.
Һин ҡурҡҡанһың бит, сабый...
Нисек ҡурҡмаҫҡа инде!
Тик ул шым ғына көлөп ебәрҙе:
Бөгөн кис миңә күпкә ҡурҡынысыраҡ буласаҡ...
Һәм мине ҡабат төҙәтеп булмаҫлыҡ бәлә һиҙеме боҙҙай һалҡынлығы менән өтөп алды.
Һуң ысынмы, ысынмы мин һис ҡасан уның көлгәнен ишетмәйәсәкмен?
Был көлөү минең өсөн тап сүллектәге шишмә кеүек.
Бәләкәсем, мин һинең көлгәнеңде тағын тыңлағым килә...
Әммә ул:
Бөгөн төндә бер йыл тула.
Минең йондоҙом тап шул мин бер йыл элек килеп төшкән урындың осонда торасаҡ... – тине.
Тыңла әле, сабый, былар барыһы ла – йылан да, йондоҙ менән осрашыу – насар төш кенә, шулай бит?
Тик ул яуап бирмәне.
Иң мөһиме – күҙ менән күреп булмағаны...
– тине ул.
Эйе, әлбиттә...
Был сәскә менән кеүек.
Әгәр, ҡайҙалыр алыҫ йондоҙҙа үҫкән сәскәне яратаһың икән, төндә күккә ҡарауы рәхәт.
Бар йондоҙҙар ҙа сәскә ата.
Эйе, шулай...
Был һыу менән кеүек.
Һин миңә һыу эсеп туйынырға биргәндә, ул гүйә моң ине, барыһы ла сығыр менән бау арҡаһында...
Иҫләйһеңме?
Ул бик тә яҡшы ине.
Эйе, әлбиттә шулай...
Төндә һин йондоҙҙарға ҡарарһың.
Минең йондоҙом бигерәк бәләкәй, мин һиңә уны күрһәтә алмайым.
Былай яҡшыраҡ та.
Ул һинең өсөн тик йондоҙҙарҙың береһе буласаҡ.
Һәм һин йондрҙҙарға ҡарарға ярата башлаясаҡһың...
Улар барыһы ла һинең дуҫтарың булып китәсәктәр.
Һәм һуңынан, мин һиңә бер ни бүләк итермен...
Шунан ул көлөп ебәрҙе.
Эх, сабый, сабый, мин шул тиклем һинең көлгәнеңде яратам!
Ошо минең бүләгем булыр ҙа инде... был һыу менән булған кеүек буласаҡ...
Нисек инде улай?
Һәр бер кешенең үҙ йондоҙҙары була.
Берәүҙәренә – илдәр гиҙеп йөрөгәндәренә – улар юл күрһәтәләр.
Икенселәренә улар ябай ғына бәләкәй ут бөртөктәре.
Ғалимдар өсөн
сисергә кәрәкле мәсьәлә кеүек.
Минең таныш эшҡыуарым өсөн улар – алтын.
Тик былар барыһы өсөн дә йондоҙар өнһөҙ.
Ә һинең йондоҙҙарың бөтөнләй ҙә үҙенсәлекле буласаҡ...
Нисек улай?
Һин төндә күккә ҡарарһың да, ә унда бит мин йәшәгән, мин көлгән йондоҙ буласаҡ,
һәм һин бөтә йондоҙҙарҙың көлгәнен ишетерһең.
Һинең көлә белгән йондоҙҙарың буласаҡ!
Һәм ул үҙе көлөп ебәрҙе.
Һәм йыуанғандан һуң (һөҙөмтәһендә гел йыуаныс табаһың), ҡасандыр мине белеүеңә һин бик шат буласаҡһың.
Һин гел миңә дуҫ булсаҡһың.
Һин минең менән көлөргә теләрһең.
Ҡайһы саҡта һин тәҙрәләреңде ошолай шар итеп асып ебәрерһең дә, һиңә рәхәт булып китер...
Һәм һинең дуҫтарың да аптыраясаҡтар, нимә ул әле һин күккә ҡарап көләһең тип.
Ә һин уларға: «Эйе, эйе, мин гел йондоҙҙарға ҡарап көләм!» тип әйтерһең.
Һәм улар һин аҡылдан яҙған тип уйларҙар.
Бына ниндәй яуыз шаярыу ҡылырмын мин һинең менән.
Һәм ул ҡабат көлөп ебәрҙе.
Әйтерһең дә йондоҙҙар урынына мин һиңә бер өйөм көлкөләс ҡыңғырауҙар бүләк иткәнмен...
Ул йәнә көлөп ебәрҙе.
Һуңынан ҡабат етдиләнде:
Беләһеңме... бөгөн төндә... килмәһәң яҡшыраҡ.
Мин һине ҡалдырмам.
Һиңә мин ауыртыуҙан ғазапланам тип күренермен...
Хатта үлеп барған кеүек күренермен.
Шулай була шул ул. Килмә, кәрәкмәй.
Мин һине ҡалдырмайым.
Ул нимәгәлер борсоулы ине.
Беләһеңме... был йылан арҡаһында ла...
Ә әгәр ул һине саҡһа...
Йыландар яуыз бит.
Кемделер сағырға улар өсөн рәхәтлек.
Мин һине ҡалдырмам.
Һәм ул ҡапыл тынысланды:
Ә ысынында, уның ағыуы икәүгә етмәҫ...
Был төндә мин уның киткәнен һиҙмәй ҡалғанмын.
Ул шым ғына юҡ булды.
Мин уны ҡыуып еткән мәлдә, ул тиҙ һәм ҡыйыу аҙымдар менән атлап бара ине.
Ә, был һинме...
– тип кенә өндәште ул.
Һәм ҡулымдан тотто.
Тик ул ниңәлер хафалана ине.
Бушҡа һин минең менән китеп бараһың.
Миңә ҡарауы һиңә ауыр буласаҡ.
Һиңә мин үлеп барам тип күренәсәк, әммә был ысын түгел...
Мин өндәшмәй инем.
Беләһеңме... был бик алыҫ.
Минең тәнем бик ауыр.
Мин уны алып китә алмам.
Мин өндәшмәй инем.
Тик был бит иҫке ҡабығыңды сисеп ташлау менән бер.
Бында ҡайғылы бер ни ҙә юҡ...
Ул әҙерәк бойоғоп төштө.
Тик шулай ҙа көсөн йыйып тағы берҙе ынтылды:
Беләһеңме, бик тә шәп буласаҡ.
Мин дә йондоҙҙарға ҡараясаҡмын.
Һәм бөтә йондоҙҙар тап шул шығырлаған сығырлы боронғо ҡоҙоҡтар кеүек буласаҡ.
Һәм һәр береһе миңә һыу менән туйынырға бирер...
Мин өндәшмәнем.
Уйлап ҡара әле ниндәй мәрәкә!
Һинең биш йөҙ миллион ҡыңғырауың буласаҡ, ә минең – биш йөҙ миллион шишмәм...
Һәм бында ул да тымды, сөнки илап ебәрҙе...
— Бына беҙ килеп тә еттек.
Миңә яңғыҙыма аҙым эшләргә мөмкинлек бир.
Һәм ул ҡомға ултырҙы, сөнки уға ҡурҡыныс булып китте.
Һуңынан ул:
Беләһеңме... минең розам... мин уның өсөн яуаплы.
Ә ул шул тиклем көсһөҙ!
Һәм шундай эскерһеҙ.
Уның ни бары дүрт йәлсел энәһе генә бар, донъянан башҡа һаҡланырлыҡ бер нәмәһе лә юҡ... – тине.
Мин дә ултрыҙым, сөнки аяҡтарым тотмай китте.
Ул:
Йә...
шуның менән тамам...
Бер дәҡиғәт һуҙҙы ла тороп баҫты.
Һәм бер генә аҙым эшләне.
Ә мин ҡыбырлай алмай инем.
Аяғы аҫтында, әйтерһең дә, һары йәшен ялтланы.
Бер аҙ ул хәрәкәтһеҙ ине әле.
Ҡысҡырып та ебәрмәне.
Һуңынан ҡоланы – яйлап, ағас ҡолаған кеүек.
Яйлап һәм ишетелмэҫлек итеп, ҡом бит бар тауыштарҙы баҫа.
Бына алты йыл үтеп тә китте...
Мин был турала әле берәүгә лә һөйләмәй инем.
Мин ҡайтҡанда, иптәштәрем мине иҫән-һау күрергә бик шат инеләр.
Күңелһеҙ булды ул миңә, тик мин:
— Мин арыным... – тип әйтә инем.
Шулай ҙа яйлап ҡайғым баҫылды.
Был иһә...
Тулыһынса түгел.
Тик мин беләм, ул үҙенең бәләкәй ҡауҡабына әйләнеп ҡайтты, сөнки таң атҡанда мин уның тәнен ҡомда тапманым.
Әллә ни ауыр булмаған ул.
Ә төндәре менән мин йондоҙҙарҙы тыңларға яратам.
Гүйә биш йөҙ миллион ҡыңғырау...
Тик бына нимәһе ғәжәп.
Мин бәрәс өсөн морондоҡ төшөргәндә, ҡайышбау тураһында онотҡанмын!
Бәләкәй шаһзат уны бәрәсенә таға алмаясаҡ.
Һәм мин үҙемдән һорайым: ни булғылай икән унда, уның ҡауҡабында?
Әгәр бәрәс розаны ашап ҡуйһа?
Ҡайһы саҡта мин үҙемә: «Юҡ, әлбиттә, юҡ!
Бәләкәй шаһзат төнгә ҡарай гел розаһын быяла ҡалфаҡ менән ҡаплап ҡуя, һәм ул бәрәс артынан бигерәк ҡарап йөрөй... » тип әйтәм.
Шул мәлдә мин бәхетле.
Һәм барлыҡ йондоҙҙар шым ғына көлә.
Ә ҡайһы саҡта мин: «Ваҡыты менән хәтерһеҙ булаһың бит... шул саҡ барыһы ла була ала!
Бәлки ул берәй-нисек кисен быяла ҡалфағы тураһында онотҡандыр йә һарыҡ бәрәсе төндә шым ғына иреккә сыҡҡандыр...»
Һәм шул ваҡытта барлыҡ ҡыңғырауҙар илай...
Былар барыһы ла серле һәм төшөнөрлөк түгел.
Бәләкәй шаһзатты шулай уҡ яратҡан һеҙгә лә, һәм миңә лә, былары бер ҙә, бөтөнләй ҙә барыбер түгел: ҡайҙалыр ғаләмдең билдәһеҙ мөйөшөндә, беҙ ғүмеребеҙҙә лә күрмәгән бәрәс беҙгә таныш булмаған розаны ашаған икән – бар донъя беҙгә икенсе төрлө булып китә.
Күккә ҡарағыҙ ҙа үҙегеҙҙән һорағыҙ:
«Тере микән әле ул роза, әллә юҡмы?
Ә бәлки бәрәс уны ашап ҡуйғандыр?»
Һәм күрерһегеҙ: барыһы ла икенсе төрлө булып китәсәк...
Һәм бер ҡасан да, бер өлкән кеше лә, бының ни тиклем мөһим икәнлеген аңламаясаҡ!
Был, минеңсә, донъялағы иң матур һәм иң ҡайғылы урын.
Сүллектең ошо уҡ урыны алдағы биттә лә төшөрөлгән, тик мин уны, һеҙ ентекләберәк ҡараһын тип, ҡабат төшөрҙөм.
Ошо урында Бәләкәй шаһзат тәүге тапҡыр Ер йөҙөнә пәйҙә булды, һәм һуңынан юғалды.
Ҡасандыр Африкаға, сүллеккә барып эләкһәгеҙ, ошо урынды мотлаҡ таныр өсөн, иғтибарлыраҡ багыгыҙ.
Әгәр ҙә һеҙгә был тирәнән үтергә тура килһә, үтенәм, ашыҡмағыҙ, ошо йондоҙ аҫтында бер аҙ көтөп тороғоҙ!
Һәм әгәр ҙә һеҙҙең янга алтын сәсле бәләкәй малай килеп баҫһа, әгәр ҙә ул яңғыратып көлһә һәм һеҙҙең һорауҙарығыҙға бер ни тип яуап бирмәһә, һеҙ, уның кем булыуын, әлбиттә, төшөнәсәкһегеҙ.
Шул мәлдә – зинһар итеп һорайым!
– мине ҡайғымда йыуатырға онотмағыҙ инде, ул ҡайтҡан тип, тиҙерәк яҙа һалығыҙ...
