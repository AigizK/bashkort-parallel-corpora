БАШҠОРТ ХАЛЫҠ МӘҠӘЛ ҺӘМ ӘЙТЕМДӘРЕ
Иле барҙың көнө бар
Алтын-көмөш яуған ерҙән тыуған-үҫкән ил яҡшы.
Астан үлһәң дә, ата-әсәңде, тыуған илеңде ташлама.
Аҫыл кеше алтын тип үлмәҫ, халҡым тип үлер.
Ат әйләнеп төйәген табыр, Һыу әйләнеп юлағын табыр, Ир әйләнеп илен табыр.
Дуҫынан айырылған ете йыл илар, Иленән айырылған ғүмер буйы илар.
Ирҙең көнө ил менән, илдең көнө ер менән.
Ерһеҙ кеше - илһеҙ кеше.
Илар бала атаһының һаҡалы менән уйнар, Илар түрә иле менән уйнар.
Ил ҡәҙерен белмәгән - башын юғалтҡан, Ер ҡәҙерен белмәгән - ашын юғалтҡан.
Ил терәге - ир, ир терәге - ер.
Илдә ир үлмәҫ.
Илен һатып ашаған - ике генә көн йәшәгән.
Иленән айырылғандың ҡанаты ҡайырылған.
Илсегә үлем юҡ.
Ир-егеттең аҫылы ил эшендә танылыр.
Ир-егеттең яҡшыһы ил менән.
Ирҙең даны иленән, халҡы менән еренән.
Ирҙәр айырылһа, ил таралыр.
Көтөү ташлаған малды бүре алыр, Илен ташлаған ирҙе гүр алыр.
Ҡара ерҙе яманлама, ҡайтып, шунда барырһың, Ил-йортоңдо яманлама, ҡарғышына ҡалырһың.
Сит ерҙә солтан булғансы, үҙ илеңдә олтан бул.
Ситте маҡта, илеңдә тор.
Туйынған да - ер, һыйынған да - ер.
Тыуған илдең ҡәҙерен ситтә йөрөһәң белерһең.
Үҙ илем - алтын бишек, кеше иленең төбө тишек.
Үҙ илеңдә һалма аша, кеше илендә әлбә аша.
Үҙәккә үткән ел яман, илен һатҡан ир яман.
Халыҡ барҙа хаҡлыҡ бар.
Һәр илдең үҙ йолаһы.
Ырыулының уғы юғалмаҫ.
Юлдан сыҡһаң да илдән сыҡма.
Яҡшы егет ил ғәйебен асмаҫ.
Балыҡ башынан серей.
Батша залим булһа - йорт туҙыр, Батша ғалим булһа - йорт уҙыр.
Батыр кәрәк яу килгәндә, түрә кәрәк дау килгәндә.
Бер ҡаҙанға ике тәкә башы һыймай.
Илен ҡурсыған ил ағаһы булыр, Илен борсоған ил буҫағаһы булыр.
Көлә килгән түрәнән ҡас.
Мең яманға баш булғансы, бер яҡшыға ҡуш бул.
Түр кемдеке булһа, мендәр шуныҡы, Ер кемдеке булһа, түрә шуныҡы.
Хәйерһеҙ ҡатын ир бөлдөрөр, Хәйерһеҙ түрә ил бөлдөрөр.
Яҡшы аға ил көтһә, илгә дуға килтерер, Яман аға ил көтһә, илгә дошман килтерер.
Ил һаҡлау - ҙурлыҡ, ил баҫыу - хурлыҡ
Байлыҡ өсөн һуғышма, ирек өсөн һуғыш.
Дауылһыҙ көндө дау барын онотма, Вайымһыҙ көндө яу барын онотма.
Дошмандан еңелгән - үлеп ҡалған, Дошманды еңгән - мәңгелек дан алған.
Дошмандан илең һаҡла, ярамһаҡтан серең һаҡла.
Ел сәсһәң, дауыл урырһың.
Илеңде яу баҫһа, йортоңдо ҡан баҫыр.
Йоҡлаған йыландың ҡойроғона баҫма.
Ҡылыс күтәргән ҡылыстан үлер.
Ҡылыс ҡында килешә.
Үҙ башына елкенгән һуғыш теләр.
Үлем - илауһыҙ, туй - үпкәһеҙ, ер - ташһыҙ, ил яуһыҙ булмаҫ.
Һыу менән уйнама - батырһың, ут менән уйнама - янырһың.
Яңғыҙлыҡ яуға ярамай / Яңғыҙ кеше яу булмаҫ.
Береклектә - тереклек
Айырылғанды айыу ашар, бүленгәнде бүре ашар.
Айырылғандың ҡанаты ҡайырылған.
Араланған ҡуйҙы бүре алыр.
Байлыҡ байлыҡ түгел, берлек - байлыҡ.
Бер ағас мейестә лә янмаҫ, ике ағас далала ла һүнмәҫ.
Бер ағастың шаулауы илгә ямғыр яуҙырмаҫ.
Бер бүрәнә өй булмаҫ, яңғыҙ егет яу булмаҫ.
Бер ҡарлуғас менән яҙ булмай, бер болот менән көҙ булмай.
Береккән көтөүҙе бүре алмай.
Береккән һыу Иҙел булған, таралған һыу тамсы булған.
Болот берекһә - күк күкрәр, халыҡ берекһә - ер тетрәр.
Илдән айырылғанды яу саба.
Көтөүҙән айырылған малды бүре алыр, Илдән айырылғанды гүр алыр.
Күл тамсынан йыйыла.
Күмәк ағас дауылдан ҡурҡмаҫ.
Күмәк көс тау аҡтарыр, күмәк кеше яу ҡайтарыр.
Күмәк ҡырмыҫҡа йыланды ашай.
Күпселек ҡайҙа - көс шунда.
Кәңәшле йыйын тарҡалмаҫ.
Яңғыҙҙың йәйәһе лә юғалыр, күмәктең уғы ла юғалмаҫ.
Яңғыҙ ҡарға яҙ килтермәй.
Ҡош ҡанат менән, кеше дуҫлыҡ менән көслө
Аҡылһыҙ дуҫтан аҡыллы дошман артыҡ.
Алыҫтағы дошмандан аңдып йөрөгән дуҫ яман.
Атың барҙа юл эҙлә, атаң барҙа дуҫ эҙлә.
Бала - бауыр, дуҫ - тамыр.
Бер күргән - белеш, Ике күргән - таныш, Күп күргән - дуҫ.
Ғәйепһеҙ аш эҙләмә - ас ҡалырһың, Ғәйепһеҙ дуҫ эҙләмә - яңғыҙ ҡалырһың.
Дошмандан илең һаҡла, дуҫыңдан серең һаҡла.
Дошманың белергә тейеш түгелде дуҫыңа һөйләмә.
Дошманыңдан бер һаҡлан, яман дуҫтан мең һаҡлан.
Дуҫ дуҫҡа ялынһа, дуҫтың күңеле алына.
Дуҫ-ишле булайым тиһәң, кенә тотма.
Дуҫ итеп серең һөйләмә: таңда дошман булмаһын, Дошман тип хәтерен ҡалдырма: таңда дуҫың булмаһын.
Дуҫтың дуҫ икәне бәлә килгәндә беленер.
Дуҫы күпте яу алмай.
Ике йөҙлө дуҫтан дошман яҡшы.
Йылан ағыу тапҡан ерҙән бал ҡорто бал табыр.
Кеше күңеле - быяла, бер ватылһа, ыуала.
Көслөнән ҡурҡма, үсленән ҡурҡ.
Өйөңдөң өй икәнен ҡыш төшкән һуң белерһең, Дуҫыңдың дуҫ икәнен эш төшкән һуң белерһең.
Ҡышҡы көндөң йылыныуына ышанма, Дошмандың көлөүенә ышанма.
Туй ашы менән дуҫ табылмаҫ.
Тундың яңыһы, дуҫтың иҫкеһе яҡшы.
Эт менән дуҫ булһаң, һөйәк менән туй үткәрерһең.
Яман кеше дуҫын яманлар.
Яңы дуҫым бар тип, иҫкеләрен ташлама.
Донъя күрке йәр менән
Арғымаҡтың билгеһе - ҡаҙылыҡ йыймаҫ, ял йыйыр, Яман егет билгеһе - ҡатын алмаҫ, мал йыйыр.
Ат алһаң, яҡындан ал; ҡатын алһаң, алыҫтан ал.
Атаһын күр ҙә - улын ҡос, әсәһен күр ҙә - ҡыҙын ҡос.
Ваҡытһыҙ асылған гөл тиҙ һулыр.
Егет булһа, батыр булһын, ҡыҙ булһа, матур булһын.
Егетлегеңде белгең килһә, ҡыҙға яусы ебәр.
Ирең булмаҫтайға иренеңде бирмә.
Иртә өйләнгән - улынан-ҡыҙынан кинәнгән.
Йән һөйгәнең йәндән артыҡ.
Йәне теләгән йылан ите ашаған.
Йәнең уртаҡ булһа ла, йәрең уртаҡ булмаһын.
Йәр бирмәк - йән бирмәк.
Күҙҙән китһә, күңелдән китә.
Күңелең кемде һөйһә, шул матур.
Ҡатын алһаң - күреп ал, ат алһаң - менеп ал.
Ҡыҙ байлығы - күркәм холоҡ, ир байлығы - тәүәккәл.
Ҡыҙ күңелендә - балалы бишек, ир күңелендә - эйәрле ат.
Ҡыҙ тыйнаҡ булһа, егет йыйнаҡ була.
Матур ҡыҙ - күҙ өсөн, аҡыллы ҡыҙ - йөрәк өсөн.
Матур тип яратма, батыр тип ярат.
Матурлыҡ туйҙа кәрәк, мөхәббәт көндә кәрәк.
Менгән атың аҡбуҙ булһын, һөйгән йәрең йәш ҡыҙ булһын.
Өйләнмәгәндең өйө булмаҫ, өйө булмағандың иле булмаҫ.
Өйләнмәгәндең тамыры ҡорор.
Тибешеп ятһа ла, тиңең булһын.
Тиңһеҙ менән тиң булма.
Төҫө барҙан төңөлмә.
Ут усаҡта яҡшы, ҡыҙ ҡосаҡта яҡшы.
Үтә ҡыҙыл тиҙ уңа.
Һыйыр алһаң, тояғына ҡара, ҡатын алһаң, ырыуына ҡара.
Яҡшы атҡа ҡамсы кәрәкмәй, яҡшы ҡыҙға яусы кәрәкмәй.
Яман атҡа менгәнсе, йәйәү йөрө талғансы, Яман ҡатын алғансы, буйҙаҡ йөрө ҡанғансы.
Ямғырҙа ат һайлама, байрамда ҡыҙ һайлама.
Ир - баш, ҡатын - муйын
Аҡыллы ир ҡатынын яманламаҫ.
Аҡыллы ҡатын - хазина.
Аттың юрғаһын, бисәнең уңғанын ал.
Атың насар булһа, һатып ҡотолорһоң, Этең насар булһа, атып ҡотолорһоң, Ҡатының насар булһа, нисек ҡотолорһоң?
Ашлыҡ уңһа - ерҙән, ҡатын уңһа - ирҙән.
Донъяның төҙөклөгө лә, боҙоҡлоғо ла - ҡатындарҙан.
Дәүләт-байлыҡ - дуҫ-иш арҡаһында, Яҡшы исем - ҡатын арҡаһында.
Ир баҡҡанды ил баҡҡан, ир ҡаҡҡанды мир ҡаҡҡан.
Ир - баш, ҡатын - муйын: ҡайҙа теләһә, шунда бора.
Ир битен асҡансы гүр битен ас.
Ир ҡуштаны илгә яраған, ҡатын ҡуштаны иргә яраған.
Ир менән ҡатын араһына ингәнсе, ике ут араһына ин.
Ир хаҡы - тәңре хаҡы.
Ирҙе ир иткән дә ҡатын, ер иткән дә ҡатын.
Ирен яманлаған ҡатындан биҙ, ҡатынын яманлаған ирҙән биҙ.
Ирмен тигән ир эсендә эйәрле-йүгәнле ат ятыр,
Ҡатынмын тигән ҡатын эсендә бишекле бала ятыр.
Ит менән тырнаҡ араһына кермә (ир менән ҡатын араһына, тигәне).
Ҡатын - донъя тотҡаһы.
Ҡатыны юҡтың яҡыны юҡ.
Ҡатының яҡшы булһа, ожмах кәрәкмәй.
Матур ҡатын - ир күрке.
Татыу булһа ҡатының, ары торһон алтының.
Ынйының эт муйынында ҡәҙере юҡ.
Яҡшы ат, яҡшы ҡатын ирҙең данын сығарыр.
Яҡшы ҡатын яман ирҙе ир итер, Яман ир яҡшы ҡатынды ер итер.
Яҡшы ҡатын - ярты ырыҫ.
Өйҙөң йәме бала менән
Ағасһыҙ йортҡа ҡош ҡунмаҫ, балаһыҙ йортҡа ҡот ҡунмаҫ.
Ата-инәңә ни ҡылһаң, алдыңа шул килер.
Ата менән әсә - алтын ҡанат.
Ата үлеп, бала ҡалһа - моратына еткәне, Бала үлеп, ата ҡалһа - бөкрәйеп үлеп киткәне.
Ата үлеп, бала ҡалһа - моратына еткәне, Бала үлеп, ата ҡалһа - бөкрәйеп үлеп киткәне.
Ата һүҙен тотмаған, әсә һүҙе йоҡмаған - яуға сабыр ир булмаҫ.
Ата-инәнең үлгәне - баланан хурлыҡ күргәне.
Атаны күреп ул үҫер, инәне күреп ҡыҙ үҫер.
Атаһы ниндәй - уланы шундай.
Аттан ала ла тыуа, ҡола ла тыуа.
Бал тәмле, балдан бала тәмле.
Бала - бауыр ите, ир - йөрәк ите.
Бала күрмәгән балдан ауыҙ итмәгән.
Баланан бәхетең булһа, ҡарт көнөңдә йәш итер, Баланан бәхетең булмаһа, иртә йәштән ҡарт итер.
Баланы табыу һөнәр түгел, бағыу һөнәр.
Баланың ғәйебе - ата-инәнеке.
Егет - йорттоң терәге, ҡыҙҙар - йорттоң биҙәге.
Ике ямандан бер яҡшы тыуһа - тиңе булмаҫ, Ике яҡшынан бер яман тыуһа - име булмаҫ.
Инә ҡулы - им.
Инәң үлһә - йылғаң ҡороно, атаң үлһә - таянған тауың ауҙы.
Йүнһеҙ бала ата йортон хурлар.
Ҡайын йәме - туҙ менән, өйҙөң йәме - ҡыҙ менән.
Ҡаҙанға ни һалһаң, ҡалағыңа шул сығыр.
Ҡарға ла үҙ балаһын «аппағым» тип һөйөр, Терпе лә үҙ балаһын «йомшағым» тип һөйөр.
Ҡояш янында - йылылыҡ, әсә янында - изгелек.
Ҡыҙҙар ҡыл өҫтөндә, ҡылдан төшкәс, тел өҫтөндә.
Ҡыҙың буйға етһә, ҡыҙы яҡшы менән күрше бул.
Ояһында ни - осҡанында шул.
Ул тыуҙы - илгә тыу тыуҙы.
Улың етһә, ҡыҙы яҡшы менән дуҫ бул, Ҡыҙың етһә, улы яҡшы менән дуҫ бул.
Ыласын ҡошҡа һауа ҡәҙерле, Сапҡан атҡа дала ҡәҙерле, Ата-инәгә бала ҡәҙерле.
Яҡшынан-яҡшы ни яҡшы? Туған менән тиң яҡшы, Алтын-көмөш сыҡҡан ерҙән Атаның өйө иң яҡшы.
Ямғыр яуһа - ер ырыҫы, яҡшы бала тыуһа - ил ырыҫы.
Нәҫелен белмәгән нәсәпһеҙ булыр
Ағай-эне талашыр, атҡа менһә, ярашыр.
Арғымаҡты яманлап, Толпарҙы ҡайҙан табырһың? Ағай-энеңде яманлап, Яҡынды ҡайҙан табырһың?
Аҫылһыҙ атҡа менһә, атаһын танымаҫ.
Атың барҙа ер таны, атаң барҙа ил таны.
Ата-инәһен һөймәгән ҡыҙ яман, ҡан-ҡәрҙәшен һөймәгән ул яман.
Ата-инә ҡәҙерен балалы булғас белерһең, Ағай-эне ҡәҙерен ялалы булғас белерһең.
Ашап-эскәндә дуҫ яҡшы, ҡанлы көндә ҡәрендәш яҡшы.
Ете атаһын белмәгән - мөртәт.
Ете атаһын белмәгән - етемлектең билгеһе.
Ете ауылда ете ҡәрҙәшең булһын.
Илен белмәгән - белекһеҙ, нәҫелен белмәгән - намыҫһыҙ.
Тамыры йыраҡ ағастың ғүмере оҙаҡ.
Туғандарҙың татыулығы байлыҡтан артыҡ.
Туғаныңдан биҙмә - нәҫелең ҡорор.
Үҙе яман туғанын яманлар.
Үҙең үлһәң, нәҫелең ҡалһын, торған урыныңда утың янһын.
Кешенең хөрмәте үҙ ҡулында
Аҡыл эҙләгән аҡыл табыр, мал эҙләгән мал табыр, Нәфсеһенә эйәргән малынан да, аҡылынан да яҙыр.
Алдаҡсының өйө янған - берәү ҙә ышанмаған.
Алтын эйәр һалыу менән ишәк арғымаҡ булмаҫ.
Аттың бары толпар булмаҫ, Ҡоштоң бары шоңҡар булмаҫ.
Ауыҙы йомшаҡ ҡолон биш бейәне имә.
Баҫалҡы (йыуаш) булһаң, баҫырҙар, Уҫал булһаң, аҫырҙар; Уртаса уҫал булһаң, ил ағаһы яһарҙар.
Ғәйрәт - ир менән атта, матурлыҡ - күҙ менән ҡашта.
Дан килер ҙә китер, яҡшы исем атанан балаға етер.
Дан өсөн йән һатма.
Дарға менһәң дә, дан менән мен.
Кешене хур иткән, үҙе ҙур булмаҫ.
Күлде ҡамыш матурлай, ирҙе намыҫ матурлай.
Ҡабыҡ ҡалын булһа ла, хаҡы бер тин.
Ҡаҙан ҡараһы китер, күңел ҡараһы китмәҫ.
Ҡарға маҡтанып шоңҡар булмаҫ, Ишәк маҡтанып толпар булмаҫ.
Матурлыҡ - күҙ өсөн, холоҡ - күңел өсөн.
Намыҫ аҡсанан ҡиммәт.
Намыҫлы булһаң, намыҫһыҙ менән буталма.
Намыҫлы ир хур булмаҫ.
Намыҫыңды йәштән һаҡла.
Сей тирене иләһәң, олтан булыр, Үҙ нәфсеһен тыйған (кеше) солтан булыр.
Тәрән йылға тауышһыҙ аға.
Үҙ ҡәҙерен белгән - солтан, белмәгән - олтан.
Үлемдән оят көслө.
Хур иткән дә ғәҙәт, ҙур иткән дә ғәҙәт.
Хурлыҡтан үлем артыҡ.
Һигеҙ йәштәге холоҡ һикһән йәшкә ҡәҙәр.
Һөттән аҡ, һыуҙан пак бул.
Һәр ялтыраған алтын түгел.
Әҙәмде әҙәм иткән - әҙәп.
Батырлыҡта - матурлыҡ
Ат үлер - майҙан ҡалыр, батыр үлер - дан ҡалыр.
Ат тауҙа, егет яуҙа һынала.
Аттың даны - егет ҡулында, егеттең даны - үҙ ҡулында.
Аттың өркәге, егеттең ҡурҡағы яман.
Батыр егет - ил күрке.
Батыр егет - яу күрке, сәсән егет - дау күрке.
Батыр - илдең ҡаҙығы.
Батыр тыуһа - ил ырыҫы, ямғыр яуһа - ер ырыҫы.
Батыр яуҙа һынала, сәсән дауҙа һынала.
Батырҙы ил онотмаҫ.
Батырҙың үҙе үлһә лә, даны үлмәй.
Батырлыҡ яуҙа беленер, мәргәнлек ауҙа беленер.
Ебәк билғау - бил күрке, батыр егет - ил күрке.
Егет күрке дан менән, айғыр күрке ял менән.
Ҡарсыға осоуынан таныулы.
Ҡош һауала, ат тауҙа, егет яуҙа һынала.
Ҡурҡаҡ менән юлдаш булма, көйһөҙ менән моңдаш булма.
Матур ҡатын - ир күрке, батыр егет - ил күрке.
Һыу ағыр ҙа - таш ҡалыр, ир үлер ҙә - дан ҡалыр.
Шоңҡар юҡта ябалаҡ майҙан тотор.
Яҡшы ат бәйгелә үлер.
Яҡшылыҡ ерҙә ятмаҫ
Бейек түбәгә менһәң, күҙең асылыр, Яҡшы менән һөйләшһәң, күңелең асылыр.
Ирҙең ирҙән нимәһе артыҡ? Яҡшылыҡ иткән эше артыҡ.
Йыландың ағыуы - телендә, Ямандың ағыуы - күңелендә.
Ҡаҙанға яҡын барһаң, ҡараһы йоғор, Яманға яҡын барһаң, бәләһе йоғор.
Ҡойоға төкөрмә - һыуын эсерһең, Кешегә соҡор ҡаҙыма - үҙең төшөрһөң.
Сүлдең ҡамышы булмаҫ, ямандың намыҫы булмаҫ.
Эт айға ҡарап өргәндән айҙың нуры китмәҫ.
Ябағаны ялы бар тип һатып алма, Яманды малы бар тип яҡын ҡылма.
Яҡшы кеше йөрөгән ерен маҡтап йөрөр, Яман кеше йөрөгән ерен яндырып йөрөр.
Яҡшы кеше менән дуҫ булһаң, юлға күндерер, Яман кеше менән дуҫ булһаң, юлдан яҙҙырыр.
Яҡшы кешенең яҡшылығы тейер һәр ерҙә, Яман кешенең яманлығы тейер тар ерҙә.
Яҡшы менән юлдаш булһаң - ирешерһең моратҡа, Яман менән юлдаш булһаң - ҡалырһың оятҡа.
Яҡшы тыуһа, илгә ҡот, ямғыр яуһа, ергә ҡот.
Яҡшыға яҡшылыҡ ҡылһаң, бише менән ҡайтарыр.
Яҡшылыҡ итһәң - яҡшылыҡ табырһың, Яманлыҡ итһәң - яманлыҡ табырһың.
Яҡшылыҡ ҡылырға ҡулыңдан килмәһә, яманлыҡ ҡылма.
Яҡшылыҡты онотма, Яманлыҡты күңелеңдә тотма.
Яҡшының бер һүҙе - мең алтын.
Яман арба юл боҙор, Яман кеше ил боҙор.
Әйткән һүҙ - атҡан уҡ
Ағай булыр егеттең, әйткән һүҙе им булыр, Булыр-булмаҫ егеттең әйткән һүҙе ел булыр.
Азамат ирҙең билдәһе - аҙ һөйләр ҙә күп тыңлар, Арғымаҡ аттың билдәһе - аҙ уртлар ҙа күп юшар.
Аҡыллы ҡош ҡанатын һаҡлай, аҡыллы кеше һүҙен һаҡлай.
Атмаған айыуҙың тиреһен тунама.
Аҫыл таш - һыу төбөндә, аҫыл һүҙ - күңел төбөндә.
Аяғы яман түрҙе бысрата, теле яман илде бысрата.
Башҡа бәлә - телдән.
Бауҙың - оҙоно, һүҙҙең ҡыҫҡаһы яҡшы.
Ил ауыҙына иләк ҡаплап булмай.
Йөҙ күрке - һаҡал, һүҙ күрке - мәҡәл.
Йылы көн ҡар иретер, йылы һүҙ йән иретер.
Йылы һүҙ йыланды ла өңөнән сығара.
Кеше күрке - йөҙ, йөҙҙөң күрке - күҙ, Уйҙың күрке - тел, телдең күрке - һүҙ.
Кеше һүҙе кеше үлтерә.
Кешене ҡарғама: ҡарғыштың яртыһы үҙеңә төшөр.
Кәкре ҡайында ҡар ятмаҫ, тинтәктә һүҙ ятмаҫ.
Ҡарғыш алма, алғыш ал.
Ҡылыс яраһы китер, тел яраһы китмәҫ.
Ҡыйыш ултырһаң да тура һөйлә.
Татлынан-татлы - яҡшы һүҙ, затлынан-затлы - яҡты йөҙ.
Тел ҡылыстан үткер.
Тәмле тел йылан арбаған.
Тән сырхауы - күп ашау, күңел сырхауы - күп һөйләү.
Һүҙ сәсһәң - ғәйбәт йыйырһың.
Һүҙең көмөш булһа, тик тороуың алтын.
Юлдың тигеҙе, малдың һимеҙе, ирҙең оҫтаһы, һүҙҙең ҡыҫҡаһы яҡшы.
Юрға менгән юлдашынан айырылыр, Күп йәшәгән ҡорҙашынан айырылыр, Күп һөйләгән дуҫынан айырылыр.
Яҡшы һүҙ - йән аҙығы, яман һүҙ - баш ҡаҙығы.
Яҡшыла яман юҡ, мәҡәлдә ялған юҡ.
Ғ илем - ҡош, аҡыл - ҡанат
Аҡыл менән алтын табыла, алтын менән аҡыл табылмай.
Аҡыллы ир - ил ағаһы, аҡылһыҙ ир - ил бәләһе.
Аҡыллыға бер һүҙ - мая, ахмаҡҡа мең һүҙ - зая.
Алтын дәүләт түгел, ғилем - дәүләт.
Алтындан аҡыл ҡиммәт.
Башың эшләмәһә, аяғыңа ауырлыҡ.
Белем байлыҡтан артыҡ.
Белеме бар хур булмаҫ.
Белеме барҙың ҡәҙере бар.
Белмәү ғәйеп түгел, белергә теләмәү - ғәйеп.
Беләге йыуан берҙе йығыр, белеме йыуан меңде йығыр.
Ғилем - хазина.
Ғилемлек - нур, Наҙанлыҡ - хур.
Иләктә һыу тормаҫ, Тинтәктә һүҙ тормаҫ.
Йәш саҡта уҡыу - ташҡа яҙыу, ҡартайғас уҡыу - боҙға яҙыу.
Күп йәшәгән ни белә, күпте күргән шул белә.
Мең алтын ташың булғансы, бер аҡыллы башың булһын.
Уҡыған кеше хур булмай.
Һуҡыр тауыҡҡа бары ла бойҙай.
Юрғалы менән юлдаш булма, наҙан менән серҙәш булма.
Ағас емеше менән, әҙәм эше менән
Алтын утта һыналыр, әҙәм эштә һыналыр.
Ат тешенән билгеле, егет эшенән билгеле.
Ауыр эште күмәк ҡул еңгән.
Ауырыу бер үлер, иренсәк көндә үлер.
Ашағанда ҡолағың һелкенеп торһон, Эшләгәндә йөрәгең елкенеп торһон.
Батырға ла ял кәрәк.
Боландың мөгөҙө, ғалимдың һүҙе, филдең теше, оҫтаның эше ҡиммәт.
Бүренең көсө - тешендә; кешенең көсө - эшендә.
Дандың төбө - хөрмәт, хөрмәт төбө - хеҙмәт.
Егет кешегә етмеш төрлө һөнәр ҙә әҙ.
Егеттең төҫөн әйтмә, эшен әйт.
Ике ҡуян ҡыума: береһен дә тота алмаҫһың.
Ир аҫылы эштә беленә.
Ир маҡтаныр, ҡорал эшләр.
Иртәгә ҡалған эшең - һынып төшкән тешең.
Йоҡлаған йоҡо тапҡан, йоҡламаған йылҡы тапҡан.
Йоҡоһо оҙондоң бәхете ҡыҫҡа.
Кем эшләмәй, шул ашамай.
Кеше эштә һынала.
Кешене белгең килһә, бер һүҙенә ҡара, бер эшенә ҡара.
Көсөң барҙа эшеңде ҡара, көсөң киткәс, эшең һине ҡарар.
Күпме бейек булһа ла, сигенмәһәң - тауға менерһең, Күпме ауыр булһа ла, сигенмәһәң - эште еңерһең.
Ҡоштоң матурлығы - төҫөнә ҡарап, Кешенең матурлығы - эшенә ҡарап.
Сәсән барҙа телең тый, оҫта барҙа ҡулың тый.
Тимерҙе ҡыҙыуында һуҡ.
Тырышҡан - мораҙына ирешкән.
Тырышлыҡ - ҙурлыҡ, ялҡаулыҡ - хурлыҡ.
Тәүәккәл таш ярыр, булдыҡһыҙ баш ярыр.
Уңғандың яланын ҡар баҫыр, ялҡауҙың аранын ҡар баҫыр.
Хәрәкәттә - бәрәкәт.
Һөнәрһеҙ ир - ҡанатһыҙ ҡош.
Һүҙ күп ерҙә эш аҙ булыр.
Эҙләгән ҡорт бал табыр, эшләгән кеше мал табыр.
Эше юҡтың ашы юҡ.
Ялҡауға көндә байрам, көндә туй.
Ялҡаулыҡ - зәхмәт, дарыуы - хәрәкәт.
Вайымһыҙ йөрөһәң йәй көнө, алымһыҙ булырһың көҙ көнө.
Ергә эйелһәң, байлыҡ килә.
Ерҙе бер ҡат туйҙырһаң, ул һине ун ҡат туйҙырыр.
Иген үҫмәҫ тип, ерҙән төңөлмә.
Игендең яйын иккән белер, арбаның яйын еккән белер.
Үҙең ергә эйелмәһәң, ер һиңә һуҙылмаҫ.
Яҙғы бер көн йыл туйҙырыр.
Атһыҙ кеше - затһыҙ кеше.
Аты бар - арыҫлан.
Малһыҙ донъя - һанһыҙ.
Ябаға тайҙы хурлама, яҙға сыҡһа, ат булыр.
Сәләмәт тәндә - сәләмәт аҡыл
Аҙ ашаған да ауырыған, күп ашаған да ауырыған.
Ауырыу аш менән керә, аш менән сыға.
Ауырыу ботлап керә, мыҫҡаллап сыға.
Байлығын йәшергән - бөлөр, ауырыуын йәшергән - үлер.
Байлыҡ - бер айлыҡ, һаулыҡ - ҙур байлыҡ.
Ғилемдән яҡшы дуҫ юҡ, сирҙән яман дошман юҡ.
Донъяның ҡәҙерен йөрөгәндә, Малдың ҡәҙерен бөлгәндә, Йәндең ҡәҙерен үлгәндә белерһең.
Өйөңдө яҡшы һаҡла, ҡапыл ҡунағың килер, Үҙеңде яҡшы һаҡла, ҡапыл әжәлең килер.
Тыныс йәшәү теләһәң, телеңде тый, Оҙаҡ йәшәргә теләһәң, ауыҙыңды тый.
Һау булайым тиһәң, туя ашама, ҡуя аша.
Һимеҙ ҡуйҙың ғүмере ҡыҫҡа.
Эт йүгереген төлкө һөймәҫ, ауырыу кеше көлкө һөймәҫ.
Яман ауырыуға - яҡшы аш.
Донъя - даръя
Аҡҡан һыу, үткән ғүмер кире ҡайтмай.
Аҡмаған һыуҙы үлән баҫа.
Ат аунаған ерҙә төк ҡала.
Ваҡыт - алтын, форсат - алмас.
Ваҡытын юғалтҡан - малын юғалтҡан.
Ваҡыт менән аҡса табыла, аҡса менән ваҡыт табылмай.
Донъя бер алдын, бер артын күрһәтер.
Донъя - даръя, ғүмер - ҡалъя.
Донъя - диңгеҙ, ғүмер - аҡҡан һыу.
Заман башҡа - заң башҡа.
Елһеҙ япраҡ һелкенмәҫ.
Иҫкеһе юҡтың яңыһы юҡ.
Ояңа ҡарап ҡанат ҡаҡ, дуғаңа ҡарап ҡыңғырау таҡ.
Таштың да тарихы була.
Һәр нәмәнең сиге бар.
Әтәс ҡысҡырмаһа ла таң ата.
