Радий Хәбиров сиктә тороп ҡалған Ҡырғыҙстан граждандары тураһында: «Уларға ярҙам итергә кәрәк»
Фото: Көйөргәҙе районы хакимиәте
Бөгөн Башҡортостан етәксеһе Радий Хәбиров республика хөкүмәтендәге оператив кәңәшмәлә Ҡырғыҙстан граждандарын үҙ биләмәләренә урынлаштырған ҡала һәм район башлыҡтарына рәхмәт әйтте.
Хәтерегеҙгә төшөрәбеҙ, 1 700-ҙән ашыу ҡырғыҙ Ҡаҙағстан менән Ырымбур өлкәһе сиге ябылыуы сәбәпле Башҡортостандың Көйөргәҙе районында ҡалырға мәжбүр булды, тип хәбәр иткәйне «Башинформ».
Хәлде республика башлығы контролгә алды.
Сит ил граждандары республиканың көньяғындағы ете муниципалитетта ваҡытлыса тороу пункттарына урынлаштырылды.
Улар өсөн ҡайнар аш, медицина күҙәтеүе ойошторолдо, йәмәғәт тәртибен һаҡлаусылар ҙа бар.
Башҡортостан Республикаһының Ғәҙәттән тыш хәлдәр буйынса дәүләт комитеты рәйесе Фәрит Ғүмәров әйтеүенсә, әлеге ваҡытта Ҡаҙағстан менән сикте асыу тураһында һөйләшеүҙәр алып барыла.
«Кешеләр ауыр хәлгә тарыған.
Сик аша сыға алмаған өсөн улар ғәйепле түгел, – тине Радий Хәбиров.
– Бәләгә осраған кешеләргә ярҙам итеп, дөрөҫ эшләнек.
Республиканан һуңғы кеше өйөнә ҡайтып китмәйенсә, хәлде контролдә тоторбоҙ».
Бынан алда сикте асыу мәсьәләһе яҡынса 22 сентябргә хәл ителергә тейеш тип хәбәр ителгәйне.
«Йәмәғәт электрон гәзите»нең әҙәби мөхәррире Евгения Сюткина Шәһит Хоҙайбирҙин исемендәге премияға тәҡдим ителде
«Башинформ» мәғлүмәт агентлығы коллективы «Йәмәғәт электрон гәзите»нең әҙәби мөхәррире Евгения Сюткинаны Шәһит Хоҙайбирҙин исемендәге республика премияһына күрһәтте.
Журналист комиссияға «Тыуған еребеҙ – Башҡортостан» тигән баш аҫтында мәҡәләләр тәҡдим итте.
Хәтерегеҙгә төшөрәбеҙ, өс премия журналистарға, шулай уҡ журналистар коллективына, 2019 йылдың сентябренән 2020 йылдың авгусына тиклем донъя күргән иң яҡшы әҫәрҙәргә тапшырыла.
«Тыуған еребеҙ – Башҡортостан» серияһынан мәҡәләләр Евгения Сюткинаның Башҡортостан буйлап ойошторған экскурсияларға йомғаҡ яһай.
Автор иҫтәлекле урындарҙы һәм башҡаларға оҡшамаған һоҡланғыс кешеләрҙе табып, китап уҡыусыларға аңлайышлы, ҡыҙыҡлы итеп еткерә белә. Әйтәйек, Бәләбәй районындағы Аксаков һәм Цветаева урындары, Йоматауҙағы орнитология музейы, республиканың тыуған яҡты өйрәнеү музейҙары, халыҡ кәсептәре, төрлө дәүерҙәге данлыҡлы шәхестәр менән бәйле тарихи урындар, үҙенсәлекле тәбиғәт мөйөштәре.
Журналист, һәр репортажға йәки мәҡәләгә үҙенсәлекле исемдәр табып, ҙур һөйөү һәм оҫталыҡ менән тыуған республикаһын өйрәнә.
«Миңә эшем бик оҡшай, яратҡан эшем менән шөғөлләнәм.
Журналистика – һөнәр түгел, йәшәү рәүеше, тиҙәр.
Минең тап шулай: ҡайҙа барһам да, нимә эшләһәм дә, һәр ваҡыт башымда бер уй – нисек итеп был хаҡта гәзиткә яҙырға.
Кешеләр менән аралашырға һәм улар хаҡында яҙырға яратам.
Журналистика —  мин һайлай алған иң яҡшы һөнәр тип уйлайым», — ти Евгения Сюткина.
Журналист «Башинформ» мәғлүмәт агентлығында 2003 йылдан алып эшләй.
«Спортивный курьер Башкортостана» гәзитендә хәбәрсе булып башлай, 2011 йылдан «Йәмәғәт электрон гәзите»ндә әҙәби мөхәррир вазифаһын башҡара.
М.В. Ломоносов исемендәге Мәскәү дәүләт университетын тамамлай.
2019 йылда «Китап» нәшриәтендә Евгения Сюткинаның фитотерапия тураһында «Беседы с травником Гордеевым» исемле китабы баҫылып сыҡты.
Был китап журналистың үләндәр менән дауалаусы Михаил Гордеевтың ғилемен популярлаштырыу буйынса 15 йыллыҡ эш һөҙөмтәһе булып тора.
Ошо йылдар эсендә Бөтә Рәсәй һәм республика кимәлендәге һөнәри оҫталыҡ конкурстарында күп тапҡырҙар еңеү яуланы.
Спорт журналистарының республика конкурстары һәм туризм тураһында яҙған журналистар конкурстары лауреаты.
Федераль дәүләт статистика хеҙмәтенең «2006 йылда Бөтә Рәсәй ауыл хужалығы иҫәбен алыуҙы үткәреүҙәге хеҙмәттәре өсөн» миҙалы, Башҡортостан Республикаһы Матбуғат һәм киң мәғлүмәт саралары агентлығының «Күп йыллыҡ намыҫлы хеҙмәт һәм юғары һөнәри оҫталыҡ өсөн» (2017) грамотаһы менән бүләкләнгән.
2019 йылда журналисҡа «Башҡортостан Республикаһының атҡаҙанған матбуғат һәм киң мәғлүмәт саралары хеҙмәткәре» тигән маҡтаулы исем бирелгән.
Евгения Сюткина журналистика өлкәһендәге әһәмиәтле дәүләт премияһы лауреаты исеменә лайыҡ тип иҫәпләйбеҙ.
Башҡортостандан тенниссы Рәсәй беренселегендә ике «алтын» яуланы
Фото: социаль селтәрҙәр
Башҡортостан Республикаһының теннис буйынса олимпия резервындағы спорт мәктәбе тәрбиәләнеүсеһе Игорь Кудряшов Ҡазанда 19 йәшкә тиклемге егет-ҡыҙҙар араһында Рәсәй беренселегендә ике миҙал яуланы.
Спортсы алтын наградаларҙы Заинск тенниссыһы Марат Шәрипов менән бергә һәм Диана Шнайдер менән ҡатнаш парлы категорияларҙа алды.
Рәсәй Теннис федерацияһының матбуғат хеҙмәтенән хәбәр итеүҙәренсә, ҡатнаш категорияның финал ярыштарында Кудряшов һәм Шнайдер Екатеринбургтан Екатерина Маклакованың һәм Марат Шәриповтың сығыш яһауҙан баш тартыуы сәбәпле еңеүсе тип танылды.
Республикала сүп-сар сығарыу өсөн яңы хаҡ билдәле булды
Башҡортостанда йәшәүселәрҙең хәҙер сүп-сар сығарыу өсөн күпме түләргә тейешлеге билдәле булды.
Республика башлығы Радий Хәбиров аңлатыуынса, хаҡтың артыуы ҡаты коммуналь ҡалдыҡтар менән эш итеү буйынса реформаны артабан үҫтереү менән бәйле.
2019 йылдың ғинуарынан республиканың барлыҡ тораҡ пункттарында контейнер майҙансыҡтары булдырылды, сүп ташыу автопаркы арттырылды, сүп-сарҙы даими сығарыу яйға һалынды, тармаҡта тәртип боҙоуҙарҙы теркәү системаһы ойошторолдо.
Башҡортостанда миллион самаһы кеше коронавирусҡа тикшереү үткән
Башҡортостанда бер тәүлектә яңы коронавирус инфекцияһын йоҡторғандар һаны 35-кә артҡан.
Шулай итеп, пандемия башланғандан алып республикала 8 452 пациентта COVID-19 раҫланған, тип хәбәр итте Һаулыҡ һаҡлау министрлығы башлығы Максим Забелин.
«Хәҙер 33 кеше стационарҙа дауалана, шул иҫәптән берәүһе – ауыр хәлдә.
Ул башҡаларҙан айырым урынлаштырылған, сөнки унда туберкулез асыҡланған, — тип белдерҙе Максим Забелин Башҡортостан башлығына.
– Бөгөн 495 сирле амбулатор шарттарҙа дауалана, бәйләнештә булған 220 кеше өйҙә ултыра».
Башҡортостандың һаулыҡ һаҡлау министры һүҙҙәренсә, һуңғы аҙнала — 224, бөтәһе 7 890 кеше коронавирус инфекцияһынан һауығып сыҡҡан.
Шуныһы иғтибарға лайыҡ: ПЦР алымы менән тест үткәрә башлағандан алып республикала 920 кеше тикшерелгән.
Башҡортостанда грипп буйынса вакцинация штат режимында уҙғарыла.
412 мең кеше прививка яһатҡан – препараттың беренсе партияһынан 81% һатылған.
Октябрҙә киләһе партия көтөлә.
Бынан алда «Башинформ» агентлығы хәбәр иткәнсә, 18 сентябрҙә Башҡортостанға коронавирусҡа ҡаршы вакцинаның тәүге партияһы килтерелде.
Тәү сиратта уны табиптарға яһайҙар.
«Һеңлекәш» фильмы «Алтын Бәһлеүән» халыҡ-ара кинофорумында ике награда алды
Мостай Кәримдең повесы буйынса төшөрөлгән «Һеңлекәш» хәрби драмаһы (режиссеры – Александр Галибин) йәнә фестиваль призеры булды.
Фильм XXIX «Алтын Бәһлеүән» халыҡ-ара кинофестивалендә «Уйын киноһы» номинацияһында иң яҡшыһы тип танылды.
Төп ролде башҡарған Арыҫлан Ҡырымсурин «Иң шәп балалар роле» номинацияһында еңеү яуланы.
«Статуэтканы һәм дипломдарҙы үҙем сәхнәгә сығып алдым.
Фильмда төшкән мәлгә ҡарағанда нығыраҡ тулҡынландым.
Был еңеү минең өсөн бик мөһим.
Миңә ышанған кешеләрҙең һәммәһенә лә рәхмәт.
Әлбиттә, айырыуса кинофорумды ойоштороусыларға һәм жюри ағзаларына рәхмәт белдерәм», — тине Арыҫлан Ҡырымсурин.
Быйыл Севастополдә уҙған форум Бөйөк Ватан һуғышында Еңеүҙең 75 йыллығына бағышланды.
Бөтәһе 20 ил ҡатнашты, Рәсәй, Япония һәм Сербия режиссёрҙары айырым билдәләнде.
«Башинформ» өҙөмтә килтереү буйынса йәнә алдынғы урында
«Башинформ» мәғлүмәт агентлығы ярты йыллыҡ йомғаҡтары буйынса Башҡортостандың киң мәғлүмәт саралары араһында өҙөмтә килтереү буйынса лидер тип танылды.
«Башинформ» агентлығы «Медиалогия» компанияһы әҙерләгән республика медиаресурстары рейтингында 2020 йылдың икенсе кварталында беренсе урынды яуланы. Өҙөмтә килтереү индексы — 194,82.
Икенсе урында — 139,18 өҙөмтә килтереү индексы менән Gorobzor.ru.
Республиканың өс лидеры исемлегендә өсөнсө баҫҡыста — 65,76 индексы менән Proufu.ru.
Алдан хәбәр ителгәнсә, «Башинформ» 363,80 өҙөмтә килтереү индексы менән 2020 йылдың беренсе кварталында Башҡортостан медиаресурстары рейтингында алдынғылыҡты алды.
Рейтинг «Медиалогия» системаһына ингән 58 меңдән ашыу йоғонтоло сығанаҡты: ТВ, радио, гәзит- журналдар, мәғлүмәт агентлыҡтары, интернет-киң мәғлүмәт саралары нигеҙендә төҙөлгән.
«Башинформ» — республика киң мәғлүмәт саралары араһында өҙөмтә килтереү буйынса алыштырғыһыҙ лидер.
Агентлыҡ 2019, 2018, 2017 йылдарҙа ла Башҡортостан медиаресурстары рейтингында алдынғылыҡты бирмәне.
Радий Хәбиров Республика көнөн уҙғарыу тураһында указға ҡул ҡуйҙы
Башҡортостан башлығы Радий Хәбиров 2020 йылдың 11 октябрендә Республика көнөн уҙғарыу тураһында указға ҡул ҡуйҙы.
Документ хоҡуҡи мәғлүмәт порталында баҫылған.
Башҡортостан башлығы хакимиәте етәксеһе Александр Сидякин рәйеслегендәге ойоштороу комитетына сараларҙы үткәреү планын әҙерләү бурысы йөкмәтелде.
Муниципаль райондар һәм ҡала райондары хакимиәттәре урамдарҙы, учреждениеларҙы, майҙандарҙы, йәмәғәт биналарын Рәсәй һәм республика дәүләт символикалары менән байрамса биҙәүҙе тәьмин итергә тейеш.
Шулай уҡ Республика көнөнө арналған тантаналы, мәҙәни һәм спорт саралары ойошторола.
Йәрминкәләр, күсмә байрам сауҙаһы була.
Республика буйынса Эске эштәр министрлығына йәмәғәт тәртибен һәм юл хәрәкәте хәүефһеҙлеген тәьмин итергә ҡушылды.
Сараларҙы бюджеттарға һәм сметаларға ярашлы финанаслау махсус ведомстволарға йөкмәтелә.
Башҡортостандың Әбйәлил районында баҡыр ятҡылығын эшкәртеүгә ҡаршы митинг үтте
Башҡортостандың Әбйәлил районында баҡыр ятҡылығын эшкәртеүгә ҡаршы митинг уҙҙы.
Асҡар ауылы стадионында үткән йыйылышҡа меңгә яҡын кеше килде.
Эске эштәр министрлығының рәсми мәғлүмәттәре буйынса, акцияла 950 кеше ҡатнашты.
«Башинформ» агентлығына Әбйәлил районы хакимиәте башлығы урынбаҫары Руслан Йосопов хәбәр итеүенсә, улар иҫәбендә район халҡы ғына түгел, Ишембайҙа, Стәрлетамаҡта, Өфөлә һәм Магнитогорскиҙа йәшәүселәр ҙә бар ине.
Билдәләнеүенсә, хакимиәткә митинг ойошторорға йыйыныуҙары тураһында хәбәр иткәндәр, ләкин йыйылыш үткәреү өсөн ризалыҡ бирелмәгән.
Шуға ҡарамаҫтан, урындағы муниципалитет граждандарҙың йыйылыуына ҡаршы килмәгән.
Халыҡ Салауат баҡыр ятҡылығынан руда сығарған осраҡта тирә-яҡ мөхиттең торошо: йылғаларҙың бысраныуы, шулай уҡ йәнлектәрҙең һәм үҫемлектәрҙең һәләк булыуы өсөн хафаланыуын белдерҙе.
Сентябрь башында ошо участканы эшкәртергә йыйынған «Рус баҡыр компанияһы» урындағы халыҡҡа хеҙмәттәшлек итеүгә һәм һөйләшеүгә саҡырып мөрәжәғәт итте.
Руслан Йосопов һүҙҙәренсә, ойоштороусылар 20 сентябрҙә компания вәкилдәрен митингта ҡатнашырға саҡырмаған.
Әбйәлил районы башлығы урынбаҫары хәбәр итеүенсә, әлеге ваҡытта «Рус баҡыр компанияһы» район биләмәһендә эшләмәй.
«Хакимиәт башлығы Илдар Нафиҡовтың компания етәкселегенә мөрәжәғәтенән һуң карьер планлаштырылған урында бөтә геологик-эҙләнеү эштәре туҡтатылған, техника сығарылған», — тине Руслан Йосопов.
«Башинформ» мәғлүмәт агентлығы «Рус баҡыр компанияһы»на бәйле хәл буйынса комментарийҙар һорап мөрәжәғәт итте.
Рәсәй Ҡырғыҙстан һәм тағы өс ил менән авиабәйләнеште тергеҙә
21 сентябрҙән Рәсәй — Белоруссия, Ҡаҙағстан, Ҡырғыҙстан, 27 сентябрҙән Корея менән яңы коронавирус инфекцияһы пандемияһы арҡаһында туҡтатылған авиабәйләнеште тергеҙә.
Хөкүмәттең тейешле бойороғона Рәсәй Федерацияһы премьер-министры Михаил Мишустин ҡул ҡуйҙы.
«Ошо дәүләттәрҙең граждандарына һәм унда йәшәргә хоҡуҡлыларға һауа пункттары аша Рәсәйгә инергә рөхсәт ителә.
Рәсәйҙәр ҙә үҙ сиратында был илдәргә ҡаршылыҡһыҙ оса ала», — тиелә документҡа аңлатмала.
Самолеттар аҙнаһына бер тапҡыр әйтеп үтелгән илдәргә оса башлай.
Ҡаҙағстан (Нур-Солтан), Ҡырғыҙстан (Бешкәк) һәм Белоруссия (Минск) менән авиабәйләнеш – 21 сентябрҙән, Көньяҡ Корея (Сеул) менән 27 сентябрҙән тергеҙелә.
Бындай ҡарар 18 сентябрҙә Рәсәй биләмәһендә COVID-19-ҙың таралыуын иҫкәртеү буйынса оператив штаб ултырышында ҡабул ителде.
Ҡурған өлкәһендә оҫталыҡ дәрестәрендә милли уйын ҡоралдарында уйнарға өйрәтәләр
Ҡурған өлкәһендә Башҡорт мәҙәниәт һәм мәғрифәте көндәре барышында оҫталыҡ дәрестәре ойошторолдо.
Сара Башҡортостан Республикаһы башлығы грантына уҙғарыла.
Ҡумыҙҙа уйнау дәресенә тәүгеләрҙән булып Сафакүл ауылы Балалар сәнғәт мәктәбе уҡыусылары килде, тип хәбәр иттеләр Башҡорт ҡоролтайының матбуғат хеҙмәтенән.
Ҡумыҙ сиртеү серҙәренә әле уларҙы донъя виртуозы Миңлеғәфүр Зәйнетдинов өйрәтә.
Быйылғы уҡыу йылында сәнғәт мәктәбендә фольклор бүлеге асылған.
«Ҡумыҙсылар ансамблен ойоштороу эшен башланыҡ.
Балалар дәрестәргә ҙур теләк менән йөрөй, уларға бик оҡшай», — ти Башҡортостан Республикаһының халыҡ артисы Миңлеғәфүр Зәйнетдинов.
Ҡурған өлкәһендә оҫталыҡ дәрестәре менән бер нисә майҙансыҡ асыу көтөлә.
Сафакүлдә лә вокал һәм хореография буйынса оҫталыҡ дәрестәре булды.
Ҡатнашыусыларҙы шулай уҡ танылған мәҙәниәт эшмәкәрҙәре менән осрашыуҙар көтә.
«Беҙгә Урал аръяғына Миңлеғәфүр Зәйнетдинов, Зилиә Бәхтиева, Азамат Кәримов килде.
Башҡортостан Республикаһы менән мәҙәниәт өлкәһендә хеҙмәттәшлегебеҙ уңышлы дауам итә.
Бөгөн Башҡортостандан коллегаларыбыҙ менән Сафакүл районы хакимиәте башлығы урынбаҫары Булат Мөжәһитов ҡатнашлығында эшлекле кәңәшмә уҙҙы», — ти Халыҡтар дуҫлығы йорто директоры Зинфира Закурдаева.
Йырсы, башҡорт халыҡ йырҙарын башҡарыусы Зилиә Бәхтиева Рәлиә Нурғәлина менән йырлау серҙәренә төшөндөрә, ҡыҙҙарҙы «Һылыуҡай» матурлыҡ конкурсына әҙерләй.
Хореограф Азамат Кәримов оҫталыҡ дәрестәрендә ҡатнашыусыларҙы башҡорт бейеүҙәренең матурлығы менән таныштыра.
Һаулыҡ һаҡлау министрлығынан яңы коронавирус инфекцияһы диагнозы ҡуйылған 35-се пациенттың вафат булыуын хәбәр иттеләр
Башҡортостанда яңы коронавирус инфекцияһы диагнозы ҡуйылған 35-се пациент яҡты донъя менән хушлашҡан.
Ул – Белорет ҡалаһынан 55 йәшлек ханым.
Республиканың Һаҡлыҡ һаҡлау министрлығы мәғлүмәттәре буйынса, ҡатын шәкәр диабетынан һәм ашҡаҙан аҫты биҙе липоматозынан [ағза тейешлесә эшләүҙән туҡтай – ред.] яфаланған.
Статистикаға ярашлы, 2020 йылдың 22 сентябренә республикала 8 487 кешелә COVID-19 диагнозы раҫланған.
Тәүлегенә 35 пациентҡа артҡан.
Хәҙер 41 сирле дауаханала, уларҙың өсәүһе – ауыр хәлдә.
Бер кем дә үпкәне яһалма елләтеү аппаратына мохтаж түгел.
Ә 510 кеше өйҙә дауалана.
Бер тәүлектә – 11, йәмғеһе 7 901 пациент вирусты еңгән.
Тәүлек эсендә Башҡортостанда 108 кешелә дауахананан тыш пневмония диагнозы раҫланған, 96-һы һауығып сыҡҡан.
Ламса, Гранлунд һәм Башкиров: «Салауат Юлаев» хоккей клубында коронавирус табылды
«Салауат Юлаев» хоккей клубы уйынсылары һәм тренерҙар штабы Ҡазан һәм Мытищи ҡалаларында булып ҡайтҡандан һуң яңы коронавирус инфекцияһына тикшереү үтте.
Республика командаһының өс вәкилендә: баш тренер Томи Ламсала, форвардтар Маркус Гранлундта һәм Данила Башкировта сир табылды.
«Тренер һәм уйынсылар диагнозды раҫлау өсөн өҫтәмә тикшереү үтергә ебәрелде.
Бөтәһенең дә хәле уртаса, билдәләре күҙәтелмәй.
Ламса, Гранлунд һәм Башкиров хәҙер изоляцияла ултыра.
Виктор Козлов ваҡытлыса етәкләгән тренерҙар штабы «Сочи» менән уйынға әҙерлек эшен дауам итә», — тип аңлатма бирҙе был хәлгә «Салауат Юлаев»тың генераль директоры Александр Курносов.
Хәтерегеҙгә төшөрәбеҙ, 22 сентябрҙә «Өфө-Арена»ла «Салауат Юлаев» — «Сочи» уйыны була.
Өфө ваҡыты буйынса киске сәғәт 7-лә башлана.
Башҡортостанға балалар баҡсалары төҙөү өсөн Рәсәй бюджетынан өҫтәмә субсидиялар бүленә
Рәсәй хөкүмәте рәйесе Михаил Мишустин йәш ярымдан өс йәшкә тиклемге балаларға өҫтәмә урындар булдырыу өсөн төбәктәргә субсидия бүлеү тураһында бойороҡҡа ҡул ҡуйҙы.
«Башҡортостанға, Красноярск һәм Ставрополь крайҙарына, Силәбе өлкәһенә 700 миллион һум бирелә.
Шулар иҫәбенә балалар баҡсаларында меңгә яҡын яңы урын булдырыла», — тип билдәләне Михаил Мишустин вице-премьерҙар менән кәңәшмәлә.
Шулай уҡ хөкүмәт ишле ғаиләләргә ярҙам күрһәтеү – уларға өсөнсө һәм артабанғы балаларға айлыҡ аҡса биреү өсөн төбәктәргә субсидияларҙы яңынан бүлде. Рәсәйҙең 36 төбәге, шул иҫәптән Башҡортостан ошо маҡсатта 2,5 миллиард һумдан ашыу алырға тейеш.
«Демография» милли проекты сиктәрендә 2020 йылда Башҡортостанда 3 900 урынлыҡ 24 балалар баҡсаһы төҙөлә.
Рәсәй һәм республика бюджеттарына бүленгән аҡсаның дөйөм суммаһы 3,7 миллиард һумдан ашыу тәшкил итә.
Өфө Республика көнөн ике салют менән билдәләй
11 октябрҙә Өфө бер юлы дүрт байрамды: Республика көнөн, Рәсәй көнөн, Өфө ҡәлғәһенә нигеҙ һалыныуҙың 446 йыллығын һәм Салауат Юлаевтың 266-сы тыуған көнөн билдәләргә йыйына.
Баш ҡала хакимиәтендә белдереүҙәренсә, санитар-эпидемиологик нормаларҙы үтәп, бер нисә майҙансыҡта байрам концерттары ойошторола.
Төп концерт Рус драма театры алдындағы майҙанда киске сәғәт 6-ла башлана.
Тамаша төнгө 11-ҙә фейерверк менән тамамлана.
«Ватан» паркында (Конгресс-холл) федераль һәм республика кимәлендәге йондоҙҙар (исемдәре әлегә сер итеп һаҡлана) ҡатнашлығында концерт әҙерләнә.
Шунда уҡ дүрт байрам уңайынан һауаға икенсе салют атыла.
Шулай уҡ яңыртылған «Беренсе май» паркында һәм Өфөнөң башҡа райондарында халыҡ өсөн байрам ойошторола.
Хәтерегеҙгә төшөрәбеҙ, яңы коронавирус инфекцияһының таралыуына бәйле Ҡала көнөн, Рәсәй көнөн һәм Салауат Юлаевтың тыуған көнө билдәләүҙе көҙгә күсергәйнеләр.
Баш ҡала вице-мэры вазифаһын Радмил Мөслимов башҡара
Өфө хакимиәтендә кадрҙар үҙгәрҙе.
Был турала 22 сентябрҙә Өфө мэрияһының оператив кәңәшмәһендә ҡала башлығы Өлфәт Мостафин хәбәр итте.
Өфө хакимиәте башлығының беренсе урынбаҫары вазифаһын башҡарыусы итеп Радмил Мөслимов тәғәйенләнде.
Быға тиклем ул мэрияның юлдар, яһалма ҡоролмалар төҙөү һәм ремонтлау идаралығына етәкселек итте.
Алдан хәбәр ителгәнсә, Өфө вице-мэры Салауат Хөсәйенов Башҡортостан Дәүләт Йыйылышы депутаттарын өҫтәмә һайлауҙа еңеп сыҡты.
Өфөлә ЮХХДИ махсус операцияһы башланды
Өфөлә 21 сентябрҙән «Бурыслы» иҫкәртеү операцияһы башланды, уның төп маҡсаты — штраф түләмәүселәрҙе асыҡлап, яуаплылыҡҡа тарттырыу.
Был хаҡта ҡала Дәүләт автоинспекцияһының матбуғат хеҙмәтенән хәбәр иттеләр.
Штрафты ҡарар законлы көсөнә ингәндән һуң 60 көн эсендә түләргә кәрәк.
Һуңлағандар уны икеләтә күләмдә түләргә тейеш.
Шулай уҡ ҡануниәт бындай водителдәрҙе 15 тәүлеккә ҡулға алыуҙы күҙ уңында тота.
Әгәр штрафты ҡарар сығарылған көндән алып 20 көн эсендә түләгән осраҡта уны штраф суммаһынан 50 процентын ғына түләргә мөмкин.
ЮХХДИ хеҙмәткәрҙәре операцияны уҙғарыу барышында водителдәрҙең бурысы бармы-юҡмы икәнен тикшерә.
Түләнмәгән штрафтар тураһында мәғлүмәтте ЮХХДИ рәсми сайтында йәки дәүләт хеҙмәттәре сайтында алырға мөмкин.
Башҡортостанда Сибай театры актеры Марс Итбаев ваҡытһыҙ арабыҙҙан китте
Башҡортостанда Арыҫлан Мөбәрәков исемендәге Сибай башҡорт драма театры актеры, Башҡортостан Республикаһының атҡаҙанған артисы Марс Итбаев донъя ҡуйҙы.
Уға 50 йәш ине.
Актерҙың коллегалары хәбәр итеүенсә, унда коронавирус инфекцияһы булған, һуңғы көндәрҙә ул дауаханала ятҡан.
Марс Салауат улы Итбаев 1970 йылдың 21 ғинуарында Өфөлә танылған режиссер Салауат Итбаев ғаиләһендә тыуған.
Өфө дәүләт сәнғәт институтын (Р.В. Исрафилов курсын) тамамлаған.
Йүнәлтмә буйынса Сибай театрына эшкә ебәрелгән һәм унда 30 йылға яҡын эшләгән.
Марс Итбаевты Ейәнсура районында ерләйҙәр.
«Башинформ» агентлығы мәрхүмдең туғандарының һәм яҡындарының ауыр ҡайғыһын уртаҡлаша.
Әбйәлил районында баҡыр ятҡылығын үҙләштереү эштәрен дауам итеү мөмкин түгел – Рус баҡыр компанияһы
«Рус баҡыр компанияһы» Башҡортостандың Әбйәлил районында баҡыр ятҡылығын артабан үҙләштереү эштәрен дауам итеүҙең һәм уның биләмәһендә тау-байыҡтырыу комбинатын проектлауҙың мөмкин түгеллеге хаҡында белдерҙе.
«Проект документацияһын әҙерләүгә запастарҙы өҫтәмә тикшереү эштәре башҡарылғандан һуң ғына тотоналар.
Әбйәлил районы башлығы мөрәжәғәте буйынса Башҡортостан Республикаһы Әбйәлил районы Салауат участкаһында геологик-эҙләнеү эштәренең туҡталыуына һәм проектлау өсөн кәрәкле мәғлүмәттәрҙең етмәүенә бәйле, «Рус баҡыр компанияһы» ятҡылыҡты артабан үҙләштереү эштәрен дауам итеүҙең һәм уның биләмәһендә тау-байыҡтырыу комбинаты төҙөлөшөн проектлауҙың мөмкин булмауы тураһында белдерә», — тип хәбәр иттеләр компанияның мәғлүмәт сәйәсәте департаментынан.
20 сентябрҙә Башҡортостандың Әбйәлил районы Асҡар ауылында уҙған йыйылышта халыҡ Салауат ятҡылығын эшкәрткән осраҡта тәбиғәт өсөн борсолоу белдерҙе.
Ҡаршылыҡ күрһәтеү хәрәкәте сентябрь башында, «Рус баҡыр компанияһы» геологик-эҙләнеү эштәренә тотонғас уҡ башланды.
Әбйәлил районы башлығы Илдар Нафиҡов компания етәкселегенә эштәрҙе туҡтатыу үтенесе менән мөрәжәғәт итте, шунан һуң ғына техника ятҡылыҡ биләмәһенән сығарылды.
Бынан алда «Башинформ» хәбәр иткәнсә, Әбйәлил районында урындағы халыҡ Салауат совхозы утары янында ятҡылыҡты эшкәртеү планына ҡаршы булыуын белдерҙе.
Был эштәр менән «Александринск тау-руда компанияһы» («Рус баҡыр компанияһы»ның бүлендек предприятиеһы) шөғөлләнде.
«Рус баҡыр компанияһы» Рәсәй һәм Ҡаҙағстан Республикаһы биләмәһендә 2004 йылдан алып эшләй.
Уның штаб-фатиры Екатеринбургта урынлашҡан.
Яҡташыбыҙ Рөстәм Нәбиев Рәсәйҙең Гиннесс рекордтары китабына индерелә
Омскиҙа казарма емерелеү һөҙөмтәһендә аяҡһыҙ ҡалған яҡташыбыҙ Рөстәм Нәбиевтың исеме Рәсәйҙең Гинесс рекордтары китабына индерелә.
Был ваҡиға уның Эльбрус тауына менеүе менән бәйле.
«Бөгөн миңә китаптың вәкиле шылтыратты.
Был бик шәп!
Ныҡ шатмын, — тип яҙҙы Рөстәм Инстаграмда.
– Миңә А пунктынан Б пунктына тиклем барып етеүемде раҫлаған видеоматериал ғына ебәрергә кәрәк.
Беҙ, әлбиттә, барыһын да ебәрербеҙ».
Бынан алда «Башинформ»  агентлығы Рөстәм Нәбиевтың Рәсәйҙең диңгеҙ кимәленән иң бейек нөктәһенә ҡулы менән күтәрелеүе тураһында хәбәр иткәйне.
Яҡташыбыҙ тауға артылыу өсөн алты айҙан ашыу әҙерләнгән.
Владимир Путин яңы йылдан пенсияның артыуы тураһында белдерҙе
Владимир Путин яңы йылдан пенсияның артыуы тураһында белдерҙе.
Уның һүҙҙәренсә, 2021 йылда Рәсәй пенсионерҙарына түләү 6,3 процентҡа индексациялана.
Ошо хаҡта Президент бөгөн Кремлдә сенаторҙар менән осрашыуҙа әйтте.
«Был 2021 йылда фаразланған инфляциянан 1,5 тапҡырҙан ашыуға күберәк», — тип Владимир Путиндың һүҙҙәрен килтерә «Российская газета».
Бынан алда Хеҙмәт министрлығынан киләһе йылда эшләмәгән пенсионерҙарҙың уртаса йыллыҡ пенсия күләме 17 443 тәшкил итәсәген хәбәр иттеләр.
Башҡортостанда түләүле тәбиғәт объекттары исемлеген төҙөйҙәр
Башҡортостанда өҫтәмә хаҡ түләп инергә мөмкин булған тәбиғәт объекттары исемлеген төҙөйҙәр.
Республика Хөкүмәте премьер-министры Андрей Назаров Башҡортостандың Иҡтисади үҫеш министрлығына ошондай йөкләмә бирҙе.
Агентлыҡ хәбәр иткәнсә, халыҡ араһында популяр тәбиғәт объекттарына барған өсөн йыйымды махсус һаҡланған тәбиғәт биләмәләрен тәртиптә тотоуға һәм үҫтереүгә йүнәлтеү планлаштырыла.
Әле үк тәбиғәт парктарына ингәндә аҡса алына. Мәҫәлән, Асылыкүл һәм Ҡандракүл күлдәре янында бер кеше өсөн тәүлегенә — 150, автомобилде ҡуйған өсөн 90 һум түләргә кәрәк.
Аҡса биләмәләрҙе төҙөкләндереүгә йүнәлтелә.
Әммә туристар ағымының ҡырҡа артыуына бәйле биләмәләрҙе йыйыштырыу һәм тәртиптә тотоу өсөн был ғына аҡса етмәй.
Унан тыш, республиканың иҡтисади үҫеш һәм инвестиция сәйәсәте министры Рөстәм Моратов һүҙҙәренсә, кемпингтарҙы, турбазаларҙы, отелдәрҙе яңыртыу талап ителә, шулай уҡ юл буйы сервисын, навигацияны камиллаштырырға кәрәк.
Ошондай йыйым индереү ял урындарында тәртип урынлаштырыуға һәм туристарға уңайлы шарттар булдырыуға булышлыҡ итергә тейеш, тип билдәләне Андрей Назаров.
Туристар өсөн йыйымды 2021 йылдың йәйенә индерергә уйлайҙар.
Республикала Борай районы башлығы вазифаһын башҡарыусы тәғәйенләнде
Рушан Гәрәев Борай районы хакимиәте башлығы вазифаһын ваҡытлыса башҡарыусы итеп тәғәйенләнде.
Быға тиклем ул 12 йыл Тәтешле районын етәкләне.
Хәтерегеҙгә төшөрәбеҙ, Борай районының элекке башлығы Рөстәм Исхаҡов бер нисә көн элек вазифаһын ҡалдырҙы.
Рушан Гәрәев 1962 йылдың 2 авгусында тыуған.
Башҡортостан ауыл хужалығы институтын, Башҡортостан Республикаһы Президенты ҡарамағындағы Башҡортостан дәүләт хеҙмәте һәм идара итеү академияһын тамамлаған.
Башҡортостан Республикаһының атҡаҙанған төҙөүсеһе, Башҡортостан Республикаһының мәғариф отличнигы, Башҡортостан Республикаһы Хөкүмәтенең Маҡтау грамотаһы, Бөтә донъя башҡорттары ҡоролтайының Маҡтау грамотаһы, Башҡортостан Республикаһы Дәүләт Йыйылышы – Ҡоролтайҙың Почет билдәһе, Рәсәйҙең Ғәҙәттән тыш хәлдәр министрлығы миҙалы, Башҡортостан Республикаһының «Халыҡтар дуҫлығы» ордены менән бүләкләнгән.
Бөрйән районында коронавирус арҡаһында мәктәптәр дистанцион уҡытыуға күсерелде
Башҡортостандың Бөрйән районында 23 сентябрҙән яңы коронавирус инфекцияһының таралыуына юл ҡуймау өсөн сикләү саралары индерелә, тип хәбәр итте район хакимиәте башлығы Ғәзиз Манапов.
Алдағы ике аҙнала муниципалитетта күләмле саралар бөтөнләй тыйыла, Иҫке Собханғол ауылы баҙары ябыла, уҡыусылар өйҙән уҡыуға күсерелә.
Балалар баҡсаларында дежур төркөмдәр асыла, эшләп йөрөгән граждандарҙың ғына балалары ҡабул ителә, тип белдерҙе район башлығы.
Граждандарҙы ҡабул итеү электрон форматта ойошторола.
Ғәзиз Манапов халыҡтан COVID-19 ныҡ таралған райондарға бармауҙарын һораны һәм сикләү сараларын индереүҙе COVID-19 йоҡтороусылар һанының артыуы менән аңлатты.
Үҙәк район дауаханаһы мәғлүмәттәренә ярашлы, районда 14 кешелә коронавирус диагнозы раҫланған, 43-өнә дауахананан тыш пневмония диагнозы ҡуйылған.
Әлеге ваҡытта Бөрйәндә киҫкен респиратор инфекциялары менән ауырыу осраҡтарының артыуы теркәлә.
Башҡортостанда «Киа Рио» водителе туйҙан һуң ике ай үткәс юл фажиғәһендә һәләк булған
Фото: социаль селтәрҙәр һәм Башҡортостан Республикаһының ЮХХДИ
Туймазы ҡалаһынан 29 йәшлек Шамил Х.-ның ғүмере фажиғәле өҙөлдө.
Ул тыуған районында юл-транспорт ваҡиғаһында һәләк булды. 20 сентябрҙә йәш ир үҙенең «Киа Рио» автомобиленә идара итеү һәләтен юғалтып, юл ситенә төшөп киткән.
Водитель үлемесле йәрәхәттәр алған.
Туғандары һүҙҙәренсә, өс ай элек Шамил һөйгән ҡыҙы менән никах уҡытҡан.
Ә июль уртаһында улар гөрләтеп туй үткәргән.
«Шамил, ҡәҙерлем, алтыным минең, мин һине бик яратам, һинһеҙ йәшәүемде күҙ алдына ла килтермәйем, ауыр тупрағың еңел булһын», — тип яҙған туғандары уның хаҡында.
Дәүләт автоинспекторҙары фажиғәле автоһәләкәттең сәбәптәрен асыҡлай.
Республикала COVID-19 менән сирләгәндәргә шифаханаларға тәүге сертификаттар биреүҙе хупланылар
Башҡортостанда хеҙмәт бурыстарын үтәгәндә коронавирус йоҡторғандарға шифаханаларға сертификат тапшырыу өсөн  ғаризаларҙы ҡарай башланылар.
Алдан хәбәр ителгәнсә, республикала эшләгән ваҡытта COVID-19 йоҡторған хеҙмәткәрҙәргә республика шифаханаларында реабилитация үтергә мөмкин.
Хөкүмәттә комиссияның тәүге ултырышында 67 ғариза ҡаралды.
Хәбәр ителеүенсә, 42 хеҙмәткәргә генә сертификат биреүҙе хупланылар.
«Ғариза яҙыусыларға сертификат биреүҙән баш тартыуҙың төп сәбәбе – уларҙың кәрәкле документтарҙы тулы күләмдә тапшырмауы.
Шул уҡ ваҡытта граждандар йәнә ғариза менән мөрәжәғәт итергә хоҡуҡлы», – тип белдерҙеләр хөкүмәттә.
«Башинформ» хәбәр иткәнсә, эштә коронавирус йоҡторған медицина хеҙмәткәрҙәренә, социаль хеҙмәткәрҙәргә, ирекмәндәргә, Роспотребнадзор, Эске эштәр министрлығы, Рәсәй гвардияһы һәм Ғәҙәттән тыш хәлдәр министрлығы хеҙмәткәрҙәренә 14 көнгә шифаханаға бушлай сертификат бүленә.
Шифаханаларҙа һауыҡтырыу өсөн сертификаттар республика бюджеты иҫәбенә түләнә.
Башҡортостанда терминология мәсьәләләре менән ғалимдар һәм киң мәғлүмәт саралары вәкилдәре шөғөлләнә башлай
Башҡортостанда терминология мәсьәләләре менән республиканың билдәле ғалимдары, шулай уҡ киң мәғлүмәт саралары һәм йәмәғәт ойошмалары вәкилдәре шөғөлләнә башлай.
Терминология хеҙмәтен йәнә филология фәндәре докторы, профессор Миңһылыу Усманова етәкләй.
Кисә Башҡортостан Республикаһы Башлығы хакимиәтендә ошо мәсьәлә тикшерелде.
Башҡортостан Республикаһы хөкүмәте премьер-министры урынбаҫары Азат Баҙранов Башҡортостан хөкүмәте ҡарамағындағы «Башҡортостан Республикаһы халыҡтарының телдәре тураһында» законды тормошҡа ашырыу буйынса комиссияһы Терминология хеҙмәтенең яңыртылған составы менән осрашты.
Терминология хеҙмәте социаль селтәрҙә әүҙем эш алып бара.
«Алтаҡта», «Дөрөҫ алтаҡта» чаттарында методик ярҙам күрһәтелә, унда тотош республиканан дөрөҫ яҙылмаған алтаҡталарҙың фотоһүрәттәре ебәрелә.
Ултырышта Терминология хеҙмәтенең артабанғы эш йүнәлештәре билдәләнде: терминологик һүҙлектәр, Башҡортостан Республикаһының Терминология хеҙмәте сайтын төҙөү, Башҡортостан Республикаһы Фәндәр академияһы ҡарамағында республика тәржемә үҙәген ойоштороу, башҡорт телен үҫтереү һәм һаҡлау буйынса республика ғилми-ғәмәли конференцияһын, Башҡортостан Республикаһы Башлығы ҡарамағындағы Башҡортостан дәүләт хеҙмәте һәм идара итеү академияһында муниципаль берәмектәр, ҡала округтары эргәһендәге комиссияларҙың яуаплы секретарҙары өсөн квалификацияны күтәреү курстарын уҙғарыу.
Фекер алышыуҙа Башҡортостан хөкүмәте ҡарамағындағы «Башҡортостан Республикаһы халыҡтарының телдәре тураһында» Башҡортостан Республикаһы законын тормошҡа ашырыу буйынса комиссияның яуаплы секретары Зөлфиә Ханнанова, Тарих, тел һәм әҙәбиәт институтының ғилми етәксеһе, филология фәндәре докторы Фирҙәүес Хисаметдинова, Башҡортостан Республикаһының Милли архивы директоры урынбаҫары Ниязбай Сәлимов, филология фәндәре докторы Луиза Сәмситова һәм башҡалар ҡатнашты.
Республикала 37 кеше үҙ теләге менән коронавирустан вакцинаны клиник һынауҙа ҡатнаша
Башҡортостанда 37 кеше үҙ теләге менән яңы коронавирус инфекцияһынан вакцинаны теркәүҙән һуң клиник һынауҙа ҡатнаша.
Уларҙың бөтәһе лә көндәлек алып барырға һәм унда үҙҙәрен нисек хис итеүҙәре, прививканың башҡа эҙемтәләре тураһында яҙырға тейеш.
Республиканың һаулыҡ һаҡлау министры урынбаҫары Ирина Кононова һүҙҙәренсә, вакцина ике этаптан тора.
Тәүгеһе – ошо көндәрҙә, икенсеһе өс аҙнанан килтерелә.
«Вакцинация Өфөнөң 52-се поликлиникаһында планлаштырыла.
Вакциналарҙың киләһе партияһы күберәк була һәм октябрь аҙағына – ноябрь уртаһына вакцинаны теркәүҙән һуң һынау осоро тамамлана», — тине Башҡортостандың Һаулыҡ һаҡлау министрлығы етәксеһе урынбаҫары.
Ведомство вәкиле билдәләүенсә, коронавирустан вакцинаны -18 градустан түбән булмаған температурала һаҡларға кәрәк.
Ләкин тиҙҙән поликлиникаларға башҡа төрҙә тәҡдим ителгән препарат килтерелә.
Өфө менән Һамар араһында авиабәйләнеш тергеҙелә
3 октябрҙән Utair Һамар – Өфө маршруты буйынса осоштарҙы тергеҙә.
Авиакомпания рейсты 70 пассажирға иҫәпләнгән ATR 72 самолетында шишәмбе һәм шәмбе көндәрендә башҡара, тиелә ташыусының белдереүендә.
Һамарҙан осоу ваҡыты — көндөҙгө 2 тула 10 минутта, Өфөгә килеү ваҡыты — көндөҙгө 5-се 5 минутта.
Кире йүнәлештә самолет киске сәғәт 5-тә оса һәм Һамарға 6-сы 15 минутҡа барып етә.
Билет хаҡы — 1426 һум, осоу ваҡыты — 1 сәғәт 15 минут.
Башҡортостанда минус өс градусҡаса ҡырау төшөүе һәм «әбейҙәр сыуағы» көтөлә
Башҡортостанда ҡырау төшөүе көтөлә.
Шаршамбы, 24 сентябрҙә, башлыса яуым-төшөмһөҙ.
Ел йүнәлешен үҙгәртеүсән, еңелсә.
Һауа температураһы төндә 0-5 градус, урыны менән 0,-3 градусҡа тиклем түбәнәйеп, һауала һәм тупраҡта ҡырау төшөүе мөмкин.
Көндөҙ һауа 10-15 градусҡаса йылына.
Кесаҙна, 25 сентябрҙә, һауа торошо әллә ни үҙгәрмәй.
Көндөҙ 17 градусҡа тиклем йылыта.
Башгидромет хәбәр итеүенсә, оҙаҡҡа һуҙылған һалҡын һәм ямғырлы көндәрҙән һуң 24 сентябрҙән һауа шарттары яҡшыра башлай.
Рәсәйҙең Европа өлөшөнә һәм Уралға ҡеүәтле антициклон килә, шуға болоттар таралып, ҡоро көндәр башлана.
Яҡынса мәғлүмәттәр буйынса, республикала йылы «әбейҙәр сыуағы» сентябрь аҙағына тиклем һаҡлана.
Башҡортостан студенты — WorldSkills Russia чемпионаты еңеүсеһе
Башҡортостан студенты «Йәш профессионалдар» (WorldSkills Russia — 2020) милли чемпионатында еңеү яуланы.
Земфира Абдуллина Бөрө медик-фармацевтика колледжынан сығыш яһаны.
Чемпионат йомғаҡтары буйынса ул беренсе урынды алды һәм алтын миҙал менән бүләкләнде.
Был турала социаль селтәрҙәге сәхифәһендә республиканың һаулыҡ һаҡлау министры Максим Забелин хәбәр итте.
«Еңеүсене ихлас ҡотлайым һәм яңы ҡаҙаныштар теләйем.
Ә Бөрө медик-фармацевтика колледжы коллективына һәм уның директоры Белобородова Нилә Сабир ҡыҙына кадрҙарҙы яҡшы әҙерләүҙәре өсөн рәхмәт әйткем килә», — тине министр.
VIII «Йәш профессионалдар» (WorldSkills Russia) милли чемпионатының финал  ярыштары 6-21 сентябрҙә Кемерово өлкәһендә уҙҙы.
Был финал уның тарихында иң күләмлеһе булды һәм 3100-ҙән ашыу ҡатнашыусыны, шул иҫәптән сит ил спикерҙарын һәм Рәсәйҙең 85 төбәгенән вәкилдәрҙе берләштерҙе.
Республикабыҙҙан конкурста 64 кеше ҡатнашты.
Башҡортостандың йыйылма командаһы 22 компетенция буйынса ярыштарҙа ҡатнашты, улар араһында – мода технологияһы, мебель етештереү, ташты архитектур эшкәртеү, веб-дизайн һәм башҡалар.
Хәтерегеҙгә төшөрәбеҙ, 2021 йылда WorldSkills Russia финалы Өфөлә була.
Рәсәй Президенты Владимир Путин Нобель премияһына тәҡдим ителде
Рәсәй Президенты Владимир Путин 2021 йылғы Нобель премияһына тәҡдим ителде.
Был хаҡта бөгөн матбуғат конференцияһында Нобель комитетына ғариза ебәргән Рәсәй яҙыусыһы Сергей Комков хәбәр итте.
«Бөгөн был минең Нобель премияһына дүртенсе тапҡыр күрһәтеүем.
Ул быйыл 9 сентябрҙә ебәрелде, ә 10 сентябрҙә ғариза Осло ҡалаһында донъяның Нобель комитетында, Нобель комитетының штаб-фатирында ҡабул ителде», — тип Комковтың һүҙҙәрен килтерә «РИА Новости».
Донъя премияһы – XIX быуат аҙағында швед сәнәғәтсеһе һәм уйлап табыусыһы Альфред Нобель ҡалдырған бишәүҙең береһе.
Уны донъяны нығытыуға тос өлөш индергән кешегә йәки ойошмаға тапшыралар.
Башҡорт ҡурсаҡ театры башҡорт хикәйәттәре һәм легендалары нигеҙендә спектакль әҙерләй
Башҡорт ҡурсаҡ театры 2021 йылға күсерелгән Бөтә донъя фольклориадаһы алдынан башҡорт фольклорына арналған спектакль әҙерләй.
Пьесаны биш башҡорт легендаһы нигеҙендә күп тапҡыр башҡорт театрҙары менән эшләгән Өфө драматургы Владимир Аношкин яҙған.
«Орнамент нимә тураһында йырлай?» спектакле — фәлсәфәүи йөкмәткеле.
«Әлеге ваҡытта теоретик яҡтан эшләйбеҙ – рәссам, композитор һәм режиссер, материалды өйрәнәбеҙ.
Бер нисә мәртәбә артистар менән осраштыҡ.
Рәссам спекталдең проектын әҙерләп бөтһә, худсовет була һәм шунан һуң спектаклгә тотонабыҙ.
Материал бик ҙур, ҡатмарлы – башҡорт халҡының әкиәттәре, легендалары, риүәйәттәре.
Уның нигеҙендә – биш ҙур легенда.
Башҡорт халҡының мифологияһына сумып, мин, режиссер булараҡ, шунда йәшәйем, көн һайын шул хаҡта уйлайым», — тип һөйләне театр директоры Альберт Имаметдинов «Башҡортостан» ДТРК медиаүҙәгендә үткән матбуғат конференцияһында.
План буйынса «Орнамент нимә тураһында йырлай?» спектакле яңы йыл кампанияһына – ноябрь аҙағында-декабрь башында әҙер булырға тейеш, ләкин быйыл күп кенә проекттар күсерелде, шуға күрә был спектаклде сәхнәләштереү ваҡытының да үҙгәреүе ихтимал.
Хәтерегеҙгә төшөрәбеҙ, «Берҙәм Рәсәй»ҙең «Театрҙар – балаларға» проекты сиктәрендә Башҡорт дәүләт ҡурсаҡ театрына  7,7 миллион һум бүленде.
Башҡортостандың Һаулыҡ һаҡлау министрлығында 36-сы кешенең коронавирустан вафат булыуын белдерҙеләр
Башҡортостандың Һаулыҡ һаҡлау министрлығынан тағы бер кешенең коронавирус инфекцияһы эҙемтәләренән вафат булыуын хәбәр иттеләр.
Шулай итеп, хәҙер республикала 36 кеше COVID-19-ҙан үлгән тип иҫәпләнә.
Уҙған тәүлектә төбәктә коронавирус инфекцияһын йоҡтороуҙың 35 осрағы асыҡланған.
Эпидемия башланғандан алып 8 556 кеше сирләгән.
Һаулыҡ һаҡлау министрлығы мәғлүмәттәре буйынса, 53 пациент республика стационарҙарында ята, уларҙың берәүһе – ауыр хәлдә.
Ә 515 сирле өй шарттарында дауалана.
Бер тәүлектә 48 кеше һауыҡҡан.
Тәүлек эсендә Башҡортостанда 110 кешегә «дауахананан тыш пневмония» диагнозы ҡуйылған, 88 кеше дауаланып сыҡҡан.
17 октябрҙә Бәләбәйҙә «Йырсы шишмәләр» паркы асыла
Бәләбәйҙә «Йырсы шишмәләр» паркын (уның проекты федераль грант алды) булдырыу эштәре тамамлана.
Башҡортостандың Ҡалаларҙы үҫтереү институты вәкиле Әлиә Айсина социаль селтәрҙә фотоһүрәттәр менән бүлеште.
«Яҡтыртыу ҡорамалдарын ҡуйыу, майҙанда түшәү, «Бублик» бинаһы – күп функциялы павильон эштәре тамамлана.
Бәләкәй архитектура формалары урынлаштырылды.
Уң яҡ ярҙа балалар өсөн уйын зонаһы булдырыла», — тине ул.
Паркты рәсми асыу тантанаһы 17 октябрҙә була, ул фестиваль форматында ойошторола, тип хәбәр итте Әлиә Айсина.
«Йырсы шишмәләр»ҙе асыу сараһына Башҡортостан башлығы Радий Хәбиров килергә йыйына.
Ул был объектты уның үҙенсәлекле булыуы һәм лайыҡлы тормошҡа ашырылыуы өсөн бер нисә тапҡыр билдәләне.
Өфөлә яңы яр буйында атыш ойоштороусыларҙың береһе тотолған
Полицейскийҙар 22 сентябрҙә Башҡортостандың баш ҡалаһында яңы яр буйында атыш ойошторған 26 йәшлек Өфө егетен тотҡан.
«Башинформ» агентлығына республика Эске эштәр министрлығының матбуғат хеҙмәтенән хәбәр итеүҙәренсә, ул 3-сө полиция бүлегенә килтерелгән.
«Унан патрон менән атыу мөмкинлеге булмаған пистолет тартып алынған.
Уның шәхси автомобилендә китеп барған саҡта атыуы асыҡланған.
Әле егетте закон менән билдәләнгән яуаплылыҡҡа тарттырыу тураһында мәсьәлә хәл ителә», — тип хәбәр иттеләр ведомство вәкилдәре.
Шулай уҡ «Башинформ» агентлығына Әрмәнстанда тыуып үҫкән 26 йәшлек Алихан Р.-ҙың үҙенең «Мерседес-Бенц» автомобилендә туй кортежында ҡатнашыуын һәм буш патрон менән атып, йәмәғәтселектең иғтибарын йәлеп итеүен асыҡларға мөмкин булды.
Башҡорт опера театры бөтә спектаклдәрҙе ике аҙнаға күсерҙе
Башҡорт опера һәм балет театрында бөтә спектаклдәрҙе ике аҙнаға күсерергә мәжбүр булдылар.
Бындай саралар опера һәм балет труппалары солистарының сирләүе менән бәйле, тип хәбәр иттеләр «Башинформ» агентлығына театрҙың матбуғат хеҙмәтенән.
Шулай ҙа театр үҙ эшен тулыһынса туҡтатмай, репетициялар дауам итә.
Сентябрь аҙағында сәхнәлә ҡуйылырға тейешле ҡайһы бер спектаклдәрҙе ошо уҡ билеттар менән октябрҙә ҡарарға мөмкин.
«Кармен» (23 һәм 24 сентябрь), «Аленький цветочек» (26 сентябрь), «Травиата» (1 октябрь), «Спартак» (3 октябрь) һәм «Летучая мышь» (4 октябрь) күсерелде.
«Аленький цветочек» балеты 10 октябрҙә күрһәтелә; билеттар ғәмәлдә.
«Башҡа спектаклдәрҙе күрһәтеү көндәре тураһында өҫтәмә рәүештә хәбәр ителер, — тип белдерҙеләр театрҙа.
— Һатып алған билеттарҙы ошо уҡ ысул менән: онлайн, театр кассаларында йәки тулы хоҡуҡлы вәкилдәргә кире бирергә мөмкин.
Уңайһыҙлыҡтар өсөн ғәфү үтенәбеҙ.
Барығыҙға ла ныҡлы һаулыҡ теләп, Башҡорт дәүләт опера һәм балет театры спектаклдәренә көтөп ҡалабыҙ».
Был осорҙа театрҙың YouTube-каналында спектаклдәр күрһәтергә йыйыналар.
Мостай Кәрим исемендәге Милли йәштәр театрында ла ҡайһы бер спектаклдәрҙе күсерҙеләр.
Башҡортостанда тороп ҡалырға мәжбүр булған Ҡырғыҙстан граждандарын тыуған илдәренә оҙата башланылар
Фото: Көйөргәҙе районы хакимиәте
Ҡаҙағстан аша транзит коридорының асылыуын көтөп, 10 көндән ашыу Башҡортостанда йәшәгән 1700 Ҡырғыҙстан гражданы бөгөн тыуған илдәренә ҡайта.
Ырымбур өлкәһендә һәм Башҡортостанда ҡырғыҙҙарҙың күпләп йыйылыуы арҡаһында Рәсәй-Ҡаҙағстан сиген үтеү, уларҙы сығарыу ике этапта 24 һәм 25 сентябрҙә ойошторола.
Көйөргәҙе районында автобустарҙы оҙатыу иртә таңдан башланды.
Муниципалитет хакимиәте башлығы Юлай Ильясов «Башинформ» агентлығына был процестың ойошҡанлы барыуы, колонналарҙы юл-патруль хеҙмәте автомобилдәренең оҙатып йөрөүе тураһында һөйләне.
«Бөгөн беҙҙә күптән көтөлгән, шатлыҡ ваҡиға, тип әйтергә лә мөмкин.
Транзит коридорын алған ҡырғыҙ туғандарыбыҙ, ниһайәт, тыуған иленә юллана.
Беҙ мөмкин булғандың барыһын да эшләнек.
Башҡортостан башлығы ҡушыуы буйынса ҡуйылған бурыстарҙы атҡарып сыҡтыҡ, урынлаштырҙыҡ, өс тапҡыр ашаттыҡ, медицина күҙәтеүен ойошторҙоҡ.
Республиканың Ғәҙәттән тыш хәлдәр буйынса дәүләт комитетына ҙур рәхмәт, улар беҙгә палаткалар, йылытыу пушкалары менән ныҡ ярҙам итте.
Тәүҙә һағайып ҡына ҡабул иткән халыҡ, сит ил граждандарының ниндәй хәлдә ҡалыуҙарын күргәс, аҙыҡ-түлек, йылы кейем, балалар өсөн уйынсыҡтар килтерә башланы.
Православие сиркәүе, мосолмандарҙың Диниә назараты ла ярҙам күрһәтте.
Юлсыларға күмәкләп ярҙам ҡулы һуҙҙыҡ.
Ҡырғыҙ туғандарыбыҙға булышлыҡ иткәндәрҙең бөтәһенә лә ҙур рәхмәт», — тине Юлай Ильясов.
Ҡырғыҙстан граждандары республика етәкселегенә, Көйөргәҙе районы хакимиәтенә һәм халҡына ауыр минутта ярҙам күрһәтеүҙәре өсөн рәхмәт белдерҙе.
«Барығыҙға ла рәхмәт.
Өйгә ҡайтабыҙ тигәнде ишеткәс, ныҡ ҡыуандыҡ, хатта сәпәкәй иттек.
Һәммәһе лә иртәнсәк, таңғы биштән үк әҙер, барыһының да ҡайтаһы килә.
Башҡортостан халҡына, идара хеҙмәткәрҙәренә рәхмәт әйтәм.
Беҙ ҡайтырға йыйынабыҙ.
Аллаға шөкөр.
Рәхмәттән башҡа тағы нимә әйтергә.
Һеҙ беҙҙең туғандарыбыҙ.
Бер ҡасан да беҙгә күрһәткән иғтибарығыҙҙы онотмаҫбыҙ», — тип һөйләне Ҡырғыҙстанда йәшәүсе Жамбек Ваузеар «Башинформ» агентлығына.
Республикала магазин янында 14 йәшлек малай ҡапыл вафат булған
Тәтешле районында 21 сентябрҙә кис көнө урамда бер малай менән бәхетһеҙ осраҡ теркәлгән. 14 йәшлек уҡыусы дуҫы менән магазинға килгән, сауҙа нөктәһе янында уның хәле насарайған.
Малай ергә йығылған.
Дуҫы һәм осраҡлы кешеләр ашығыс ярҙам саҡыртҡан.
Килеп еткән табиптар үҫмерҙең үлемен теркәгән.
Бәлки, бала ниндәйҙер сирҙән яфаланғандыр йә иһә нимәлер ашап, ағыуланғандыр тигән фараздар бар.
Башҡортостан Республикаһы Тәфтиш комитетының матбуғат хеҙмәтендә әйтеүҙәренсә, үҫмерҙең үлеме буйынса тәфтиш алды тикшереүе үткәрелә.
«Үлем сәбәбен асыҡлау өсөн суд-медицина экспертизаһы тәғәйенләнгән, яҡынса мәғлүмәттәр буйынса, енәйәт эҙе юҡ», — тип белдерҙеләр ведомствола.
Рәсәйҙәр сит илдән ҡайтҡас карантинда ултырырға тейеш – Попова
Сит илдән самолет менән ҡайтҡан Рәсәй граждандары коронавирусҡа тест һөҙөмтәләрен ҡулына алғансы өйҙә изоляцияла ултырырға тейеш.
Илдең баш санитар табибы Анна Попованың ҡарарында ошо хаҡта әйтелә.
Хәтерегеҙгә төшөрәбеҙ, әлеге ваҡытта сит илдән ҡайтыу менән өс көн эсендә коронавирусҡа тест тапшырып, уның һөҙөмтәләрен дәүләт хеҙмәттәре сайтына һалырға кәрәк.
1 августан Рәсәйҙән Анкараға һәм Истанбулға, шулай уҡ Бөйөк Британияға рейстар тергеҙелде.
Бынан тыш, Танзанияға осорға рөхсәт ителде.
Тағы ун көндән рәсәйҙәрҙең Төркиәнең Анталья, Бодрум һәм Даламан ҡалаларына, ә 15 августан Швейцарияға осоу мөмкинлеге барлыҡҡа килде.
Көҙ көнө Мысыр, Берләшкән Ғәрәп Әмирлектәре һәм Мальдив Республикаһы менән авиабәйләнеш асылды.
9 сентябргә — Каирға, 10-ында — Малеға, 11-ендә Ғәрәп Әмирлектәренә осоштар башланды.
27 сентябрҙән Көньяҡ Корея менән авиабәйләнеш асылды.
Балалар баҡсаларында дәрестәр, өҫтөнлөк биргән сертификат: башҡорт телен өйрәнеүҙә нимә үҙгәрә
Башҡортостан башлығы Радий Хәбиров бөгөн Ғафури районында уҙған башҡорт теле уҡытыусыларының төбәк-ара форумында башҡорт телен өйрәнеүгә сертификат индерергә тәҡдим итте.
Уның фекеренсә, сертификат алыу өсөн етди һынау тоторға кәрәк.
Туған телде бәләкәй саҡтан үк өйрәнергә кәрәк, тип иҫәпләй Радий Хәбиров.
Бының өсөн шарттар булдырыу мөһим, шул иҫәптән балалар баҡсаларында.
Радий Хәбиров «Туған телде өйрәтеү буйынса иң яҡшы тәрбиәсе» республика конкурсын ойоштороу һәм еңеүселәргә республика башлығы премияларын тапшырыу тәҡдимен хупланы.
«Беҙгә балалар баҡсаларында нисек итеп башҡорт телен индереү тураһында етди уйларға кәрәк.
Мин бөгөн ҡараным, ҡыҙыҡлы интерактив программалар бар, бөтә балалар ҙа ҙур теләк менән шулар буйынса шөғөлләнергә теләр тип уйлайым.
Мәғариф һәм фән министрлығы ошо программа тураһында уйланырға тейеш», — тине Радий Хәбиров.
Башҡорт теле заманса уҡытыла, тип билдәләне республика етәксеһе.
Ләкин бының менән артабан да шөғөлләнергә кәрәк.
Башҡортостан башлығы Мәғариф һәм фән министрлығына милли мәктәп статусын нығытырға ҡушты, шул уҡ ваҡытта, уның фекеренсә, ошо йүнәлештә ҡайҙа барыуыбыҙҙы аңлау зарур.
Тағы бер яңылыҡ колледждарҙа башҡорт телен уҡытыу менән бәйле. Уларҙа  96 мең студент белем ала, шул иҫәптән башҡорт телен өйрәнергә теләгән йәштәр күп.
Ҡыҙыҡлы булһын өсөн урта махсус уҡыу йорттарына айырым программалар һәм уҡытыу алымдарын әҙерләргә кәрәк.
Телде өйрәнеүҙең альтернатив методикаһын, интерактив һәм онлайн формаларҙы индереү мөһим.
Радий Хәбиров әйтеүенсә, уның телефонында башҡорт телен өйрәнеү өсөн биш ҡушымта бар.
Әйтәйек, быйылдан педагогия колледждарында туған телдәр буйынса өҫтәмә һөнәр менән тәрбиәселәр һәм башланғыс класс уҡытыусыларын әҙерләй башланылар.
Башҡорт дәүләт педагогия университетында ла шулай эшләргә тәҡдим ителә.
Был кадрҙар, тәү сиратта, милли, полилингваль мәктәптәр өсөн кәрәк.
Башҡортостан башлығы һүҙҙәренсә, балаларҙы ата-әсәһе йәки тиҫтерҙәре менән аралаша алһын өсөн башҡортса һөйләү телмәренә өйрәтеү зарур.
«Башҡортса һөйләшергә оялмаҫҡа кәрәк, ҡайһы берҙә һүҙҙәрҙе дөрөҫ әйтмәһәгеҙ ҙә, быны хупларға ғына кәрәк», — тине Радий Хәбиров.
Башҡортостандың Ғәҙәттән тыш хәлдәр буйынса дәүләт комитеты мәғлүмәте буйынса, Ҡырғыҙстан граждандарын оҙатыу өсөн транзит коридоры таңғы 6-нан ойошторолған.
Республика Ҡаҙағстан менән сиккә ваҡытлыса урынлаштырыу пункттарынан күсенеүҙе ойоштороу өсөн өҫтәмә 9 автобус бүлгән.
Радий Хәбиров башҡорт теле һәм әҙәбиәте уҡытыусылары алдында башҡортса сығыш яһаны
Бөгөн Ғафури районы «Красноусол» шифаханаһында башҡорт теле һәм әҙәбиәте уҡытыусыларының төбәк-ара форумы дауам итә.
Башҡорт теле йылына арналған сараға Башҡортостандан һәм Рәсәйҙең башҡорттар күпләп йәшәгән төбәктәренән 250-гә яҡын кеше килде.
Был минуттарҙа бында Башҡортостан башлығы Радий Хәбиров форумда ҡатнашыусылар менән аралаша.
Октябрьскийҙа «Уйна, гармун!» халыҡ байрамы ойошторола
26 сентябрҙә Октябрьский ҡалаһында «Уйна, гармун!» халыҡ байрамы ойошторола.
Байрам иртәнге сәғәт 11-ҙә асыла һәм йыйылыусыларҙы Октябрьский ҡалаһының Милли мәҙәниәттәр үҙәге менән таныштыра.
Һуңынан ҡатнашыусылар «Дуҫлыҡ» паркында ағас ултырта.
Сәғәт 2-лә гармунсыларҙың тантаналы йөрөшө көтөлә.
«Нефтсе» ҡала мәҙәниәт һәм ял паркында гармунсыларҙың «Күңел ас, гармун!» асыҡ фестивале, фольклор ансамблдәренең «Баҡыр ҡыңғырау» фестивале, халыҡ кәсептәре оҫталарының күргәҙмә-йәрминкәһе, оҫталыҡ дәрестәре, милли уйындар һәм ярыштар, интерактив күңел асыу программалары була.
Байрамда фотозона ла эшләй.
Программа гармунсыларҙың ҙур концерты менән тамамлана.
Асыҡ һауала ойошторолған сараға милли татар фольклоры, халыҡ башҡарыу сәнғәте жанрында эшләгән профессиональ һәм үҙешмәкәр коллективтар, ойошмалар һәм солистар, шулай уҡ традицион мәҙәниәтте ижади тергеҙеү менән шөғөлләнгән ойошмалар, этно-тарихи реконструкция клубтары, халыҡ костюмы театрҙары, биҙәү-ҡулланма сәнғәте һәм традицион халыҡ кәсептәре оҫталары саҡырыла.
Биҙәү-ҡулланма сәнғәте һәм традицион халыҡ кәсептәре оҫталары өсөн күргәҙмә сараларының төп шарты – оҫталыҡ дәресе ойоштороу.
Байрамда ҡатнашыу бушлай.
Байрамды ойоштороусылар – Башҡортостан Республикаһы татарҙарының милли-мәҙәни автономияһы, Октябрьский ҡалаһы хакимиәте, Октябрьский ҡалаһы мәҙәниәт йорто.
Проектҡа Президент гранттары фонды булышлыҡ күрһәтә.
Өфө онкология үҙәгендә коронавирусҡа шик булған пациент табылған
Башҡортостандың Һаулыҡ һаҡлау министрлығында Өфө онкология үҙәген ике аҙнаға карантинға ябыуҙары тураһында хәбәрҙе кире ҡаҡтылар.
Ведомство мәғлүмәттәре буйынса, диспансерҙа ятҡан бер пациентта яңы коронавирус инфекцияһына шик бар.
Ул өсөнсө хирургия бүлексәһендә асыҡланған.
«Бәйләнештә булған һәм хирург күҙәтеүенә мохтаж пациенттар изоляторға күсерелгән, мохтаж булмағандары ике аҙнаға изоляцияға ҡайтарып ебәрелгән.
Бүлексәлә дезинфекция үткәрелә», — тип белдерҙеләр Башҡортостан Һаулыҡ һаҡлау министрлығының матбуғат хеҙмәтендә.
Ведомство вәкилдәре һүҙҙәренсә, Өфө онкология үҙәге планға ярашлы эшләй, карантин индерелмәгән.
Баш ҡалала шәмбе Ленин һәм Революция урамдары киҫелеше ябыла
Өфөлә шәмбе, 26 сентябрҙә, таңғы сәғәт 6-нан төнгө 12-тиклем Ленин һәм Революция урамдары киҫелеше хәрәкәт өсөн ябыла, бында юл япмаһын ремонтлау дауам итә.
Йәмәғәт транспорты маршруттары үҙгәрә.
«Аңлап ҡабул итеүегеҙҙе һәм маршрутты алдан билдәләүегеҙҙе һорайбыҙ», — тип иҫкәрттеләр мэрияла.
Өфөлә Киров районының 85 йыллығы уңайынан Конгресс-холл янында байрам ойошторола
Шәмбе, 26 сентябрҙә, Өфөнөң Салауат Юлаев майҙанында баш ҡаланың Киров районы ойошторолоуға 85 йыл тулыу уңайынан «Өфө ҡәлғәһе» йәрминкә-фестивале була.
Ауыл хужалығы йәрминкәһе Ғафури урамынан Аксаков урамына тиклемге участкала үткәрелә.
Бында көндөҙгө сәғәт 4-кә тиклем транспорт хәрәкәте ябыла.
Көндөң икенсе яртыһында майҙанда — концерт, «Ватан» паркында – спорт ярыштары, яр буйында картинг буйынса ярыштар һәм спортсыларҙың күрһәтмә сығыштары була.
Рәсәйҙең иң бейек тауында – Эльбруста Башҡортостан флагтары елберҙәй
Фото: Башҡортостан Республикаһының Туризм буйынса дәүләт комитеты
Эльбруста Башҡортостан Республикаһының дәүләт флагы, «TERRA BASHKIRIA» логотибы төшөрөлгән флаг һәм Ҡунаҡсыллыҡ индустрияһының дөйөм милли союзы флагы елберҙәй.
Эльбрус – Рәсәйҙең иң бейек тауы, бейеклеге – 5642 метр.
Флагтарҙы күтәреү өсөн Эльбрусҡа Башҡортостандан фермер Евгений Куприянов һәм Ҡунаҡсыллыҡ индустрияһының дөйөм милли союзы эксперты – гид Виктор Агеев килде.
Эльбрусҡа артылыу Башҡортостан Республикаһы һәм Ҡунаҡсыллыҡ индустрияһының дөйөм милли союзы араһындағы хеҙмәттәшлек сиктәрендә ойошторолдо. Ул 27 сентябрҙә билдәләнгән Бөтә донъя туризм көнөнә бағышланды.
«Эльбрустағы һуңғы дүрт көндә яраҡлашыу процесы барҙы.
Тауға күтәрелгәндә күп кенә хәүефле мәлдәрҙе еңеп сығырға тура килде, кислород етмәгәндән ҡыйыныраҡ булды.
Ләкин менгән саҡта алған тәьҫораттарҙы, тау башында асылған һоҡланғыс күренеште оноторлоҡ түгел.
Был ысынлап та матур», — тине Евгений Куприянов.
Сентябрь аҙағында Эльбруста һауа торошо һәм атмосфера баҫымы алмашына, шуға күрә әсе ел иҫә башлай, төндә ныҡ һалҡын.
«Һауа торошоноң ҡатмарлы булыуына ҡарамаҫтан, Эльбрус беҙҙең алда асылды һәм тау һырттарының гүзәл күренештәрен, болоттарҙың матурлығын, тауҙан иҫ киткес панорамаларҙы күҙәтергә мөмкинлек бирҙе», — тип өҫтәне Виктор Агеев.
Эльбрус тауына менгәндәрҙең һәр береһенең, маршрутты үтеү буйынса шәхси мотивацияһынан тыш, туризмды һәм тыуған төйәген яратыу тарихы менән бүлешеү теләге лә бар ине.
Виктор Көньяҡ Уралда тыуған, һуңғы ваҡытта Кавказда йәшәй һәм эшләй, Эльбруста ҡотҡарыу эштәрендә ҡатнашҡан.
«Экспедициялар менән йәшәйем, үҙ эшемде яратам, — ти Виктор Агеев.
— Маршруттар бер төрлө булыуы мөмкин, ләкин кешеләр һәр ваҡыт төрлө».
Евгений Куприянов — умартасы, шулай уҡ ул балыҡ: һаҙан, аҡ амур үрсетеү менән шөғөлләнә.
Евгений Куприянов фекеренсә, тауға менеү туризмды үҫтереү ҡоралдарының береһе булараҡ фермерҙар эшмәкәрлегенә иғтибарҙы йәлеп итергә тейеш.
«Башҡортостан фермерҙарын бергә туплау мөһим.
Уларға ярҙам кәрәк.
Күптәренең эшмәкәрлеге тураһында белмәйҙәр.
Кешеләрҙең фермерҙар етештергән тәбиғи, экологик яҡтан таҙа аҙыҡты һатып алыу мөмкинлеге булыуын теләйем», –  ти Евгений Куприянов.
Республикала коронавирус арҡаһында мунсаларҙың һәм сауналарҙың эше үҙгәртелде
Башҡортостанда «Юғары әҙерлек» тәртибе шарттарында эшен дауам иткән йәмәғәт мунсаларының һәм сауналарының эше документаль теркәлде.
Республиканың Сауҙа һәм ҡулланыусылар хоҡуғын яҡлау буйынса дәүләт комитеты бойороғона ярашлы, хәҙер мунсаға алдан яҙылып ҡына барырға мөмкин.
Сиратыңды мунса йәки сауна эсендә көтөргә ярамай, ә ял итеү зоналарында килеүселәр 1,5 метрҙан кәм булмаған социаль дистанцияны һаҡларға тейеш.
Йәмәғәт мунсалары һәм сауналары өсөн тағы бер мотлаҡ шарт – бина хеҙмәткәрҙәренең битлек-бирсәткәләрҙе файҙаланыуы.
Был сабыныу бүлмәһенә ҡағылмай.
Килеүселәр ҙә ял итеү зоналарында ғына битлек кейеп йөрөргә тейеш.
Сабынырға яратыусылар үҙҙәре менән эсемлектәр килтерергә мөмкин, ә бина эсендә ял итеүселәргә төргәктә ланч-бокстар һәм эсемлектәр бирергә рөхсәт ителә.
Хеҙмәткәрҙәр – көнөнә ике тапҡыр, килеүселәр ингән ерҙә тән температураһын үлсәтергә бурыслы.
Бойороҡҡа ярашлы, эш көнө башланыр алдынан мунсаларҙа һәм сауналарҙа дезинфекция үткәрергә кәрәк.
Хәтерегеҙгә төшөрәбеҙ, пандемия башланғандан һуң 1 сентябрҙә республикала мунсалар һәм сауналар асылды.
Башҡортостанда COVID-19 менән сирләүселәрҙең артыуын теркәйҙәр
Башҡортостандың Һаулыҡ һаҡлау министрлығы яңы коронавирус инфекцияһы менән сирләүселәрҙең яйлап артыуын теркәй.
Был хаҡта Башҡортостан Республикаһының һаулыҡ һаҡлау министры Максим Забелин «Һаулыҡ сәғәте» форматында уҙған кәңәшмәлә белдерҙе.
Тәүлек һайын үҫеш 0,5 процент тәшкил итә.
Шул уҡ ваҡытта һауыҡҡандар һаны — сирлеләрҙең дөйөм һанынан 93 процент.
«Республикала үлем осраҡтары 0,5 проценттан артмай, был — Рәсәйҙә иң түбән күрһәткестәрҙең береһе.
Коронавирус инфекцияһына тест үткәреүҙең юғары темпы һаҡлана.
Медицина учреждениеларында кәрәкле дарыуҙар һәм шәхси һаҡланыу саралары запасы бар.
Табиптар өҫтәмә түләүҙәрҙе ваҡытында һәм тулы күләмдә ала», — тине Максим Забелин.
Радий Хәбиров иғтибарын табип учреждениеларын ағымдағы тикшереү һөҙөмтәләренә йүнәлтте.
«Шуныһы асыҡ: коронавирус ниндәйҙер мәғәнәлә кире әйләнеп ҡайта.
Күп кенә Европа дәүләттәренә хәүеф янауын, күршеләребеҙҙә лә сирлеләрҙең артыуын күрәбеҙ.
Бының беҙгә лә килеп етеүе ихтимал.
Ошо шарттарҙа бер аҙ тынысланыуыбыҙ күренә.
Эпидемиологик хәүефһеҙлеккә айырым иғтибар бүлергә кәрәк, тәү сиратта медицина учреждениеларында.
Әйҙәгеҙ, оҙайлы эшкә әҙер булайыҡ, көҙгө-ҡышҡы осор еңел булмаҫ», — тине Радий Хәбиров.
Ауырыуҙарҙың артыу ихтималлығына бәйле аҙна аҙағына тиклем Өфөлә COVID-19 менән сирләгән пациенттар өсөн өҫтәмә 200 койка әҙерләнә.
Башҡортостан башлығы Радий Хәбиров гриптан вакцина һалыуҙы дауам итергә саҡырҙы.
Максим Забелин һүҙҙәренсә, әле 580 меңдән ашыу кешегә прививка эшләнгән.
Уларҙың дөйөм һанын 2 миллионға еткереү күҙаллана.
Уҙған тәүлектә, 23 сентябрҙә, төбәктә коронавирус инфекцияһын йоҡтороуҙың 35 осрағы теркәлгән.
Эпидемия башланғандан алып 8 556 кеше сирләгән, 36-һы үлгән.
Һаулыҡ һаҡлау министрлығы мәғлүмәттәре буйынса, республика стационарҙарында «коронавирус» диагнозы раҫланған 53 пациент бар.
Уларҙың берәүһе – ауыр хәлдә.
Ә 515 сирле өйҙә дауалана.
Тәүлек эсендә 48 кеше һауығып сыҡҡан.
Зубов ауылындағы яңы йоғошло сирҙәр госпиталендә 300-ҙән ашыу пациент дауалана, башлыса «пневмония» диагнозы менән.
Бер тәүлектә республикала 110 кешегә «дауахананан тыш пневмония» диагнозы ҡуйылған.
Дауаланғандан һуң 88 кеше һауыҡҡан.
Республикала ял көндәрендә +20 градусҡаса йылыта
Башҡортостанда ял көндәрендә йылы һәм ҡояшлы була.
Башгидрометүҙәк мәғлүмәттәре буйынса, йома, 25 сентябрҙә, көндөң аяҙлы-болотло, яуым-төшөмһөҙ булыуы көтөлә.
Ел көньяҡ-көнсығыштан, көньяҡтан талғын.
Һауа температураһы көндөҙ +14,+19 градус тәшкил итә.
Ял көндәрендә, 26 һәм 27 сентябрҙә лә, яуым-төшөм көтөлмәй.
Ел көньяҡ-көнсығыштан, көнсығыштан еңелсә.
Һауа температураһы төндә 0,+5 градус, урыны менән -3 градусҡа тиклем һалҡынайтып, ҡырау төшөүе ихтимал, көндөҙ +15,+20 градус.
Республиканың һаулыҡ һаҡлау министры Максим Забелин үҙенең отставкаһы тураһында мәғлүмәткә аңлатма бирҙе
Башҡортостандың һаулыҡ һаҡлау министры Максим Забелин «Башинформ» менән әңгәмәлә үҙенең отставкаһы тураһында имеш-мимеште кире ҡаҡты.
Бынан алда республиканың ҡайһы бер киң мәғлүмәт сараларында ведомство башлығының вазифаһын ҡалдырырға йыйыныуы тураһында мәғлүмәт баҫылып сыҡты.
«Бер ҡайҙа ла китергә йыйынмайым.
Яҡын арала тормошҡа ашырырға теләгән пландарым бар»,— тип хәбәр итте ул агентлыҡ вәкиленә.
Хәтерегеҙгә төшөрәбеҙ, Максим Забелин республиканың Һаулыҡ һаҡлау министрлығына 2019 йылдың декабренән етәкселек итә башланы.
Башҡортостанда 25 миллион һум урлауҙа ғәйепләнгән ирле-ҡатынлы Хәйруллиндарға хөкөм ҡарары сығарылды
Башҡортостанда Салауат ҡалаһы суды 2019 йылдың майында 25 миллион һум урлаған ирле-ҡатынлы Хәйруллиндарға хөкөм ҡарары сығарҙы.
Элекке кассир Луиза биш йылға дөйөм режимлы колонияға оҙатылды.
Уның ире Марат алты йылға дөйөм режимлы колонияға хөкөм ителде.
Уға суд залында уҡ ҡулына бығау кейҙерҙеләр.
Бынан тыш, ғаилә урланған 25 миллион һумды банкка кире ҡайтарырға тейеш.
Бынан алда «Башинформ» агентлығы хөкөмгә тәүгеләрҙән булып Мараттты килтереүҙәрен хәбәр иткәйне.
Һуңынан Луизаны ла алып килделәр.
Суд залынан «Башинформ» агентлығы хәбәрсеһе хәбәр итеүенсә экс-кассир иренең һорауы буйынса аҡсаны бүлеп алып сыҡҡан (биш меңдән 100 мең һумға тиклем).
Ире бөтәһен дә казинола отторған.
Юғалыр алдынан Луиза 1,5 миллион һум урлаған, ул ысын купюралар урынына ялғанын һалған.
Хәйруллиндарҙың балалары ата-әсәһе ҡылған енәйәт тураһында телевизорҙан белгән, тиелә эш материалдарында.
Марат һүҙҙәренсә, ул ҡатыны менән юғары инстанцияға ялыу бирергә йыйына.
Шулай уҡ ул журналистарға судтан ҡулына бығау кейҙереп алып китерҙәр тип көтмәгәнен әйтте.
Луиза, үҙ сиратында, Салауат ҡалаһы судының хөкөм ҡарарын ишеткәс, илап ебәрҙе.
Хәтерегеҙгә төшөрәбеҙ, дәүләт ғәйепләүсеһе 25 миллион һум урлаған өсөн элекке кассирҙы – алты йылға, ә уның ирен ете йылға төрмәгә ултыртыуҙы, шулай уҡ уларҙың бер йылға иркен сикләүен һорағайны.
Салауат театры Ноғман Мусиндың повесы буйынса фантастик төш сәхнәләштерҙе
Салауат башҡорт драма театры танылған башҡорт прозаигы, Башҡортостандың халыҡ яҙыусыһы Ноғман Мусиндың «Ике ир һәм бер ҡатын» повесы буйынса фантастик төш сәхнәләштерҙе.
«Ғүмерҙең бер мәле» спектакленең премьераһы 2 октябрҙә була.
Премьераға авторҙың һәм республика театр белгестәренең килеүе көтөлә.
Повесть буйынса инсценировканы Зөһрә Бураҡаева яҙған. Спектаклде йәш ҡуйыусы режиссер Лиана Ниғмәтуллина сәхнәләштерә.
Театрҙың әҙәби бүлегенән хәбәр итеүҙәренсә, спектакль айырыуса персонаждарҙың нескә психологизмы, күңел кисерештәре мөһим булған тамашасылар өсөн ҡыҙыҡлы булмаҡсы.
«Ике төп геройҙың тормошҡа ҡарашы ҡапма-ҡаршы, улар төрлө тормош принциптарына  һәм әхлаҡи йүнәлешкә таяна, — тип һөйләне театрҙың әҙәби бүлеге мөдире Динә Бәширова.
— Райман Ҡолсурин юғары маҡсат өсөн йәшәй, булмышын ҡул менән йыһаз эшләүҙә табып, үҙенең хыялын тормошҡа ашыра.
Ижадына бар күңелен һалып, ғәҙәти булмаған уй-ниәттәрен бойомға ашыра һәм танылған оҫта булып китә.
Икенсе ир Антил Байкалов — бөтөнләй ҡапма-ҡаршы образ.
Уға үҙенең дәрәжәһенән һәм матди байлыҡтан да мөһимерәк нәмә юҡ.
Ул шәхси мәнфәғәттәре менән генә йәшәй, уны дауаханала ятҡан ҡатынының яҙмышы ла, улы ла борсомай...
Спектаклдең өсөнсө геройы — Сөмбөл.  Ике ирҙе уға ҡарата булған хис-тойғолар берләштерә.
Уны ниндәй яҙмыш көтә, ул операциянан һуң һауығырмы – был хаҡта һеҙ мелодраманы ҡарағас белерһегеҙ».
Ҡуйыусы рәссам – Лилиә Хисмәтуллина, композитор – Илсаф Вәдүтов, хореограф – Ольга Даукаева, яҡтылыҡ рәссамы – Евгений Лисицын, вокал буйынса педагог– Айгөл Ғайсина.
Ролдәрҙе Башҡортостандың атҡаҙанған артистары Наҙгөл Иҫәнбаева, Нәүфилә Яҡупова, Гөлфирә Сафиуллина, артистар Нәркәс һәм Мирас Йомағужиндар, Радмир Дәүләтбаев, Әмир Үтәбаев, Риф Мусин, Радик Ғәлиуллин, Гөлфинә Ибәтуллина, Эльвина Мусина һәм Айнур Синағолов башҡара.
Спектакль «Берҙәм Рәсәй» партияһының «Кесе Ватан мәҙәниәте» проекты сиктәрендә бойомға ашырыла.
Тамаша башҡортса сәхнәләштерелә, рус теленә синхронлы тәржемә ителә.
Башҡортостандың Һаулыҡ һаҡлау министры COVID-19 йоҡтороусыларҙың артыу сәбәбен әйтте
Башҡортостанда пандемия башланғандан алып яңы коронавирус инфекцияһын йоҡтороусылар һаны 9 меңгә яҡынлаша. 28 сентябргә 8 708 сирле теркәлгән.
Һуңғы тәүлектә 39 яңы осраҡ асыҡланған.
Тәүлек эсендә – 110 дауахананан тыш пневмония осрағы, ул бер нисә аҙна инде ошо кимәлдә тора.
«Был илдәге һәм донъялағы  дөйөм эпидемиологик хәл менән бәйле.
ОРВИ, грипп миҙгеле башланды, өҫтәүенә яңы коронавирус инфекцияһы», — тине һаулыҡ һаҡлау министры Максим Забелин оператив кәңәшмәлә.
Әлеге ваҡытта коронавирус диагнозы раҫланған 57 кеше дауаханала ята.
Өсәүһенең хәле ауыр тип баһалана, икәүһе – реанимацияла.
Бөтәһе 8089,  һуңғы аҙнала йәнә 197 кеше һауыҡҡан.
Республикала 23 лаборатория 978 мең пациентты тикшергән.
«Беҙҙең йоғошло сирҙәр дауаханаһы «тулы» режимда эшләй.
Ләкин тыныс ҡына эшләргә кәрәк.
Беҙ битлек кейеү, ҡулдарҙы йыуыу тураһында пропаганданы көсәйтербеҙ.
«Башавтотранс»тың да пассажирҙарҙы битлекһеҙ индереүен күреп йөрөйөм», — тине Башҡортостан башлығы.
Шулай уҡ Радий Хәбиров яҡынлашып килгән байрам – 11 октябрҙә билдәләнгән Республика көнө һәм бер урында 50-нән ашыу кеше йыйылырға ярамауы тураһында ла иҫкә төшөрҙө.
Республика етәксеһе муниципалитет башлыҡтарына ошо шарттарҙа байрамды нисек билдәләү хаҡында уйларға кәңәш бирҙе.
Наил Ғәббәсов Башҡортостан Үҫеш корпорацияһының генераль директоры итеп тәғәйенләнде
Наил Ғәббәсов Башҡортостан Үҫеш корпорацияһының генераль директоры итеп тәғәйенләнде, тип хәбәр итте республика башлығы Радий Хәбиров бөгөн оператив кәңәшмәлә.
Бынан алда Наил Ғәббәсов Ҡырым Республикаһының Үҫеш корпорацияһына етәкселек итте.
Уның етәкселегендәге команда ҡыҫҡа ғына ваҡыт эсендә Ҡырымдың Үҫеш корпорацияһын Рәсәйҙә иң яҡшылар рәтенә сығарҙы, тип билдәләне Радий Хәбиров.
«Беҙ күптән улар менән һөйләшеүҙәр алып барҙыҡ һәм килергә күндерҙек.
Ҡайҙа тыуғанһың, шунда кәрәкһең, тиҙәр бит», — тип өҫтәне республика башлығы.
Хәтерегеҙгә төшөрәбеҙ, 2019 йылдың апреленән Башҡортостандың Үҫеш корпорацияһына Раил Сарбаев етәкселек иткәйне.
Белешмә
Наил Ғәббәсов Башҡорт дәүләт университетын тамамлаған. Юрист.
2014-2017 йылдарҙа Башҡортостан Үҫеш корпорацияһының башҡарма директоры булып эшләй.
2017 йылда Ҡырым Республикаһының Үҫеш корпорацияһы генераль директоры урынбаҫары итеп тәғәйенәләнә.
Республикала «Ауыл тренеры» программаһы буйынса аҡсалата сертификаттар тапшырыла башланы
Фото: социаль селтәрҙәр
«Бөгөн «Ауыл тренеры» программаһы сиктәрендә аҡсалата сертификат тапшырҙым, — тип яҙҙы Башҡортостан Республикаһы Хөкүмәте премьер-министры Андрей Назаров социаль селтәрҙәге сәхифәһендә.
— Илдә бындай программалар юҡ.
Маҡсатыбыҙ — ҡаланан тыш, ауылда ла спортты үҫтереү.
Хәтерегеҙгә төшөрәм, беҙҙә халыҡтың 40 проценты ауылдарҙа йәшәй, шуға күрә ҡалала ғына түгел, ауылда ла уңайлы шарттар тәьмин итергә тейешбеҙ.
Ә яратҡан эше менән шөғөлләнһен, күҙҙәре янып торһон өсөн балаларҙы секцияға, һәйбәт тренерға йөрөтөү мөмкинлегенең булмауы уңайлы тормошмо һуң?».
Әлеге ваҡытта спорттың 11 төрө буйынса тәүге 15 тренер билдәләнгән дә инде.
Уларға йыл аҙағына тиклем 600 мең һум бирелә.
Андрей Назаров һүҙҙәренсә, был башланғыс киләһе йылда ла дауам итә.
Өфөлә танылған шағир, яҙыусы һәм журналист Рәсих Ханнанов донъя ҡуйҙы
Фото: Рәмил Килмәмәтов
Бөгөн, 28 сентябрҙә, Өфөлә танылған шағир, яҙыусы һәм журналист Рәсих Ханнанов 89-сы йәшендә донъя ҡуйҙы.
Республиканың Яҙыусылар берекмәһенән хәбәр итеүҙәренсә, хушлашыу иртәгә, 29 сентябрҙә, ул йәшәгән йорт ихатаһында була. Адресы: Революция урамы, 66.
Яҙыусының васыяты буйынса, уны Башҡортостандың Ҡырмыҫҡалы районында ерләйҙәр.
Рәсих Нурғәли улы Ханнанов 1931 йылдың 28 октябрендә Башҡортостандың Ҡырмыҫҡалы районы Ҡырмыҫҡалы ауылында тыуған.
1956-1958 йылдарҙа Стәрлетамаҡ мәҙәни-ағартыу училищеһында уҡый.
1957-1962 йылдарҙа Ҡырмыҫҡалы районы гәзите редакцияһында эшләй.
1962 йылда «Ҡыҙыл таң» республика гәзите редакцияһына әҙәби хеҙмәткәр итеп күсерелә.
1964-1969 йылдарҙа КПСС Үҙәк комитеты ҡарамағындағы Мәскәү юғары партия мәктәбендә журналистика факультетында уҡый.
«Ҡыҙыл таң» республика гәзитенең баш мөхәррире булып эшләй.
Әҙәбиәткә 50-се йылдарҙа килә.
Проза, поэзия, публицистика жанрҙарында эшләй.
Уның «Йәшлек ҡанаттары» исемле тәүге китабына (1970) хеҙмәт геройҙары, авторҙың данлыҡлы яҡташтары тураһында очерктары тупланған.
Рәсих Ханнанов яҡташы – генерал Шайморатовтың тормошо, хәрби юлы хаҡында документаль мәҡәләләр ҙә баҫтырып сығара.
Билдәле композиторҙар уның шиғырҙарына бик күп лирик йырҙар ижад итте. Нәҫерҙәре лә тәрән лирика менән айырылып тора.
«Көтөгөҙ мине, тирәктәрем!» повесында (1980) автор Бөйөк Ватан һуғышы осороноң ҡырыҫ ысынбарлығын, үҫмерҙәрҙең тормошон һәм рухи донъяһын һүрәтләй.
«Ҡатынға бүләк» китабында (1985) яҙыусы һәм юморист Рәсих Ханнановтың әҙәби һәләтенең яңы яғы асылды.
Башҡортостанда «әбейҙәр сыуағы» октябрҙең икенсе декадаһына тиклем дауам итә
Быйыл Башҡортостанға «әбейҙәр сыуағы» — ҡоро һәм йылы көҙгө һауа торошо 24 сентябрҙән һуң килде.
Яҡынса фараз буйынса, республикабыҙҙа ошондай һауа торошо октябрҙең икенсе декадаһына тиклем дауам итергә тейеш.
gismeteo.ru порталы мәғлүмәттәренә ярашлы, 28 сентябрҙән 9 октябргә тиклем республиканың үҙәк райондарында һауа көндөҙ +16 градусҡаса йылына, төндә термометр бағанаһы +4-тән түбән төшмәй.
Алдағы ике аҙна ҡояшлы була, 6 октябрҙә Өфөлә бер аҙ ямғыр яуыуы ихтимал.
Елдең талғын, секундына 4-8 метр тиҙлектә иҫеүе көтөлә.
10 октябрҙән Башҡортостанда һауа торошо боҙола.
Өфө күген болоттар ҡаплай, быҫҡаҡ ямғыр яуа башлай.
Октябрҙең икенсе яртыһында көндөҙ ныҡ һалҡынайта, төндә термометр бағанаһы нулдән түбәнәйеүе мөмкин.
Радий Хәбиров республикала «тынлыҡ сәғәте» тураһында законға ҡул ҡуйҙы
Башҡортостан башлығы Радий Хәбиров республикала Башҡортостанда «тынлыҡ сәғәте» тураһында законға ҡул ҡуйҙы.
Документ Башҡортостан Республикаһының рәсми хоҡуҡи мәғлүмәт интернет-порталында баҫылған.
Хәтерегеҙгә төшөрәбеҙ, республика халҡы мөрәжәғәте буйынса Башҡортостан Республикаһы Дәүләт Йыйылышы депутаттары әҙерләгән закон проекты көҙгө сессияның пленар ултырышында аҙаҡҡы уҡыуҙа ҡабул ителде.
Законға ярашлы, көндөҙгө сәғәт 1-ҙән 3-кә тиклем күп фатирлы йорттарҙа һәм ятаҡтарҙа шаулы-шыулы ремонт эштәрен башҡарыу тыйыла.
«Тынлыҡ сәғәте»ндә законды боҙоусыларға штраф һалына.
Граждандарҙы – бер меңдән ике мең һумға, вазифалы кешеләрҙе – өс меңдән биш мең һумға, юридик берәмектәрҙе ун меңдән ун биш мең һумғаса штраф көтә.
Яңы төҙөлгән йорттарҙа улар файҙаланыуға тапшырылған ваҡыттан алып йыл ярым дауамында «тынлыҡ сәғәте» булмай.
Был аварияны бөтөрөү йәки халыҡтың хәүефһеҙлеген тәьмин итеү менән бәйле ашығыс эштәр кеүек махсус осраҡтарға ла ҡағылмай.
Яңы ҡағиҙәләр 2020 йылдың 3 октябренән ғәмәлгә индерелә.
«Башҡортостан аҙыҡ-түлеге – һеҙҙең хаҡта хәстәрлек күреп» аҙыҡ-түлек менән ярҙам күрһәтеүҙең дүртенсе тулҡыны башланды
Республикала «Башҡортостан аҙыҡ-түлеге – һеҙҙең хаҡта хәстәрлек күреп» аҙыҡ-түлек менән ярҙам күрһәтеүҙең дүртенсе тулҡыны башланды.
Был юлы комплекттар 75-79 йәшлек беренсе төркөм инвалидтары өсөн тәғәйенләнгән.
Ошо йыйылмаларҙы алырға тейешле төркөм – билдәле бер исемлек бар.
Улар яҡынса мең ярым кеше.
Ауыр хәлдә ҡалған граждандар ҙа ярҙам алырға хоҡуҡлы.
Бының өсөн 8-800-201-89-03 номеры буйынса шылтыратып, ғариза ҡалдырырға кәрәк.
Мәғлүмәттәрҙе тикшергәндән һуң, ирекмәндәр адрес буйынса бара.
Дүртенсе тулҡын буйынса ике меңдән ашыу аҙыҡ-түлек йыйылмаһы әҙерләнгән.
Уға Башҡортостанда етештерелгән ярмалар, шәкәр, макарон изделиелары инә.
«Беҙҙең хәстәрлек» берҙәм ирекмәндәр үҙәге ирекмәндәре республиканың барлыҡ район-ҡалаларында аҙыҡ-түлекте тарата башланы ла инде.
Рәсәй Пенсионерҙар союзының төбәк бүлексәһе идараһы рәйесе Александр Кузнецов уларға хеҙмәте өсөн рәхмәт белдерҙе.
Башҡортостанда тәүлек эсендә дауахананан тыш пневмония менән сирләүселәр һаны 146 кешегә артҡан
Башҡортостанда уҙған тәүлектә дауахананан тыш пневмония менән ауырыусылар һаны 146 кешегә артҡан, тип хәбәр итте республиканың Һаулыҡ һаҡлау министрлығы.
Ведомствоның көндәлек мәғлүмәттәренән күренеүенсә, сентябрь башында ғына 2,5 меңдән ашыу пациентҡа ошо диагноз ҡуйылған.
Министрлыҡ үпкә шешеү буйынса дөйөм статистиканы күрһәтмәй.
Уҙған көндә үпкәһе шешкән 85 пациент дауахананан һауығып сыҡҡан.
28 сентябрҙән 29-ына тиклем Башҡортостанда 40 кешелә COVID-19 раҫланған.
Әлеге ваҡытта 56 сирле дауаханала ята, бер пациент – ауыр хәлдә.
Ә 561 кеше амбулатор шарттарҙа дауалана.
Тәүлек эсендә 13 кеше һауыҡҡан.
Пандемия башланғандан алып республикала бөтәһе 8 748 коронавирус осрағы асыҡланған.
Вафат булыуҙың яңы осраҡтары теркәлмәгән.
Мәрхүмдәр һаны — 39.
Рәсих Ханнанов БАССР-ҙың һәм РСФСР-ҙың Юғары Советы Президиумы миҙалдары һәм Почет грамоталары менән билдәләнде.
Ш.Хоҙайбирҙин һәм Ә.Атнабаев исемендәге премиялар лауреаты, Башҡортостан Республикаһының атҡаҙанған мәҙәниәт хеҙмәткәре.
Былтыр республика Башлығы Радий Хәбиров уны Халыҡтар дуҫлығы ордены менән бүләкләне.
Рәсих Ханнанов С.Юлаев һәм Ш.Хоҙайбирҙин исемендәге премияларҙы тапшырыу буйынса комиссия ағзаһы.
Һаулыҡ һаҡлау министрлығында Бөрйән районында пневмония менән ауырыусыларҙың артыуы һәм район дауаханаһындағы хәл тураһында һөйләнеләр
Башҡортостандың Һаулыҡ һаҡлау министрлығынан Бөрйән районында дауахананан тыш пневмония менән ауырыусыларҙың артыуы һәм муниципалитеттың үҙәк дауаханаһындағы хәл тураһында хәбәр иттеләр.
Хәтерегеҙгә төшөрәбеҙ, 23 сентябрҙән район башлығы карантин сараларын индерҙе. Ул быны коронавирус инфекцияһы, дауахананан тыш пневмония һәм киҫкен респиратор вирус инфекцияһы менән сирләүселәрҙең ҡырҡа артыуы менән аңлатты.
Муниципалитетта ике аҙна күләмле саралар уҙғарыу тыйыла, баҙар ябылды, уҡыусылар өйҙән уҡыуға күсерелде, балалар баҡсаларында дежур төркөмдәр генә эшләй.
«Башинформ» Бөрйән үҙәк район дауаханаһына хәлде аңлатыуҙы һорап мөрәжәғәт итте.
Медицина учреждениеһының баш табибы Фәнил Фәтҡуллин һөйләүенсә, районда хәл, ысынлап та, ҡатмарлы.
«Сирҙең юғары нөктәһенә еткән мәле.
Табиптарҙың байтағы ауырып китте, күптәре, хәҙер һауығып, эшкә сыҡты.
Сирле халыҡ ағымы көсәйә генә.
Шуны иҫәпкә алып, дауахананың инфекция һәм терапия бүлектәрендә дауахананан тыш пневмонияны дауалау өсөн провизор госпитале асырға ҡарар ителде.
Унда медицина персоналы вахта ысулы менән тәүлек әйләнәһенә эшләргә тейеш.
Бынан тыш, Байназар амбулаторияһында һәм терапия корпусының табип-инфекционист кабинетында дауаханаан тыш пневмония менән сирлеләр өсөн процедура кабинеттары асыла.
Шулай уҡ коронавирус лаборатор раҫланған ауырыуҙарҙы өйҙә дауалау өсөн стационарҙар ойошторола.
Райондың 26 фельдшер-акушерлыҡ пункттарында «ике яҡлы пневмония» диагнозы ҡуйылған сирлеләргә ярҙам күрһәтеү ойошторола», — тип хәбәр итте баш табип.
Шуны билдәләп үтәйек: провизор госпитале – инфекция йоҡторған кешеләр менән бәйләнештә булғандарҙы, сәфәрҙән ҡайтҡандарҙы, изоляцияла ултырғандарҙы тикшереү учреждениеһы ул.
Республиканың Һаулыҡ һаҡлау министрлығында билдәләүҙәренсә, Бөрйән районында киҫкен респиратор вирус инфекцияһы, грипп һәм пневмония менән ауырыусылар арта бара.
«Был шул иҫәптән көҙгө эпидемиологик миҙгел, һауа шарттары, йәмәғәт урындарында һәм учреждениеларында эпидемиологик нормаларҙы үтәмәү менән бәйле.
Сентябрҙә генә районда 60 дауахананан тыш пневмония осрағы теркәлде.
Хәҙер районда рәсми рәүештә коронавирус инфекцияһын йоҡторған 5 кеше иҫәпләнә.
Киҫкен респиратор вирус инфекцияһы һәм грипп менән ауырыусылар ҙа арта.
Был, киҫкен булмаһа ла, көсөргәнешле хәл.
Ләкин Бөрйән үҙәк район дауаханаһы асыҡ.
Медицина учреждениеһында кәрәкле дарыуҙар һәм ҡорамалдар бар, коронавирусҡа тест эшләнә».
Ведомствола әйтеүҙәренсә, йоғошло ауырыуҙан, шул иҫәптән пневмониянан яфаланғандарҙың бөтәһе лә коронавирус менән сирләй тигән шик аҫтында.
Баш ҡала мәктәптәрендә «Урал батыр» анимация фильмы күрһәтелә
Өфөлә башҡорт телендә «Урал батыр» анимация фильмы күрһәтелә.
Уны 30 сентябрҙә иртәнге сәғәт 10-да Өфөнөң Фатима Мостафина исемендәге 20-се ҡала башҡорт гимназияһында һәм көндөҙгө сәғәт 3-тә Рәми Ғарипов исемендәге 1-се башҡорт республика гимназия-интернатында ҡарарға мөмкин.
Презентация Республика көнөнә һәм Башҡорт теле йылына бағышлана.
Шулай уҡ Шәйехзада Бабичҡа арналған видеоконкурс еңеүселәрен бүләкләү тантанаһы була.
Викторина «Аҡбуҙат» балалар журналының тарихына бағышлана.
2018 йылда «Аҡбуҙат» балалар журналы «Урал батыр» эпосы буйынса балалар өсөн комикстар һәм анимация фильмдарын әҙерләү өсөн Башҡортостан Республикаһы Башлығы грантын алдын.
Комикстар ике йыл дауамында «Аҡбуҙат» журналында баҫылып, айырым китап булып донъя күрҙе.
Өфөлә COVID-19 йоҡтороусыларҙың артыуына бәйле предприятиеларҙа хәүефһеҙлек саралары көсәйтелә
Өфөлә COVID-19 йоҡтороусыларҙың артыуына бәйле предприятиеларҙа хәүефһеҙлек саралары көсәйтелә.
Баш ҡала вице-мэры вазифаһын башҡарыусы Радмил Мөслимов бөгөн, 29 сентябрҙә, мэриялағы оператив кәңәшмәлә ошондай бурыс йөкмәтте.
Уның һүҙҙәренсә, сирҙең йәки тымауҙың тәүге билдәләре беленеү менән хеҙмәткәрҙәрҙе өйҙән эшләү режимына күсерергә йә иһә ауырығанлыҡ ҡағыҙы бирергә кәрәк.
Бынан тыш, Радмил Мөслимов өфөләрҙе санитар норма талаптарына яуаплыраҡ ҡарарға саҡырҙы. Һуңғы ваҡытта халыҡ тынысланды һәм коронавирус инфекцияһы менән хәл ҡатмарлашты, тип билдәләне ул.
Кәңәшмәлә Роспотребнадзорҙың республика идаралығы етәксеһе урынбаҫары Зөлфиә Камаева әйтеүенсә, пандемия башланғандан алып республиканың баш ҡалаһында яңы коронавирус инфекцияһын йоҡтороуҙың 3 663 осрағы теркәлгән.
Өфө буйынса 100 мең кешегә ауырыу күрһәткесе 322,59 осраҡ тәшкил итә.
«Хәтерегеҙгә төшөрәм, йәмәғәт урындарында битлек кейеү һәм социаль дистанцияны һаҡлау мотлаҡ», — тине вице-мэр вазифаһын башҡарыусы.
Торлаҡ-коммуналь хужалыҡ министрлығы журналистар араһында «Зауыҡлы биләмәләр йылы»н иң яҡшы яҡтыртыуға конкурс иғлан итте
Башҡортостандың Торлаҡ-коммуналь хужалыҡ министрлығы «Зауыҡлы биләмәләр йылы»н яҡтыртыу буйынса иң яҡшы киң мәғлүмәт саралары материалдарына конкурс иғлан итте.
Конкурста айырым авторҙар йәки авторҙар коллективы ҡатнашырға мөмкин, аноним эштәр ҡабул ителмәй.
Материалдар 2020 йылдың 1 ғинуарынан 1 ноябренә тиклем баҫылып сығырға тейеш.
Эштәрҙе 10 ноябргә хәтлем ебәрергә кәрәк: Өфө, С.Халтурин урамы‚ 28, 420-се бүлмә (тел. 218-17-86).
Конкурс эштәре төрлө жанрҙа булырға мөмкин: республиканың дәүләт телдәрендә мәҡәлә, репортаж, интервью, һүрәтләмә.
Конкурстың шарттары – бында.
Еңеүселәр түбәндәге номинациялар буйынса һайлана: «Интернет-киң мәғлүмәт сараһында иң яҡшы материал»; «Теле- һәм радиоканалдарҙа иң яҡшы материал»; «Иң шәп фотограф»; «Социаль селтәрҙә иң яҡшы видео»;  «Зауыҡлы биләмәләр йылы темаһын иң яҡшы яҡтыртҡан мәктәп студияһы».
Баш ҡалала киҫкен респиратор вирус инфекцияһы менән сирләү осраҡтары 8% тиерлек кәмегән
Өфөлә киҫкен респиратор вирус инфекциялары менән сирләү осраҡтарының кәмеүе билдәләнә.
Үткән аҙна менән сағыштырғанда, күрһәткес 7,8% кәмегән, тип хәбәр итте Роспотребнадзорҙың республика идаралығы етәксеһе урынбаҫары Зөлфиә Камаева мэриялағы оператив кәңәшмәлә.
Пандемия башланғандан алып Башҡортостандың баш ҡалаһында яңы коронавирус инфекцияһын йоҡтороуҙың 3 663 осрағы теркәлгән.
Өфөлә һауа торошоноң йылы булыуына бәйле йылытыу температураһын көйләү бурысы йөкмәтелде
Өфөлә көндәрҙең йылы тороуына бәйле фатирҙарҙа йылытыуҙың температура режимына төҙәтмәләр индерергә кәрәк.
Баш ҡала вице-мэры вазифаһын башҡарыусы Радмил Мөслимов бөгөн, 29 сентябрҙә, ҡала хакимиәтендәге оператив кәңәшмәлә ошондай бурыс йөкмәтте.
«Граждандарҙан батареяларҙың ныҡ йылытыуы тураһында мөрәжәғәттәр бар.
Ресурс менән тәьмин итеүсе предприятиелар менән эште тейешенсә ойоштороғоҙ.
Мәсьәләне контролдә тотоғоҙ», — тине ул.
Хәтерегеҙгә төшөрәбеҙ, быйыл баш ҡалала йылытыу миҙгеле ғәҙәттәгенән алдараҡ — 15 сентябрҙә башланды, тип хәбәр иткәйне агентлыҡ.
Республикала 18 меңдән ашыу кеше оҙон ғүмерле тип иҫәпләнә
Башстат мәғлүмәттәренә ярашлы, республикабыҙҙа 60 йәштән өлкәнерәк 849 меңдән ашыу кеше йәшәй.
Өлкән йәштәгеләрҙең дөйөм һанынан 623 мең кеше — 60-74, 207 меңе — 75-89 йәштә.
18 меңдән ашыу кеше оҙон ғүмерлеләр йәшенә еткән — 90 йәштә һәм унан өлкәнерәк.
Башҡортостанда 60 йәштән өлкәндәрҙең өлөшө йыл башына 21% тәшкил иткән.
Былтырғы йомғаҡтар буйынса, республикала халыҡтың ғүмер оҙонлоғо күрһәткесе — 72 йәш.
2020 йылдың башында ҡалаларҙа 60 йәште уҙған 497 меңгә яҡын кеше йәшәгән, ауыл ерендә иһә 352 мең кеше булған.
Бөтә донъялағы кеүек үк, ололар араһында ҡатын-ҡыҙҙар ир-егеттәргә ҡарағанда күберәк.
Беҙҙең республикала 60 йәштән өлкәнерәк 533 мең ҡатын-ҡыҙ һәм 316 мең ир-егет иҫәпләнә.
Ир-егеттәрҙең аҙлығы тәү сиратта улар араһында үлем осраҡтарының юғары булыуына бәйле.
Былтыр республикала ир-егеттәрҙең һәм ҡатын-ҡыҙҙарҙың көтөлгән ғүмер оҙайлығы араһында айырма 10,7 йәш тәшкил иткән.
Оло йәштә булыуҙарына ҡарамаҫтан, никахҡа инеүселәр ҙә күп.
Мәҫәлән, 2019 йылда 60 йәштә һәм унан өлкәнерәк 700 ир-егет һәм 424 ҡатын-ҡыҙ өйләнешкән. Улар араһынан 69 ир-егет һәм 43 ҡатын-ҡыҙ бер ҡасан да никахта тормаған.
2018 йылда халыҡтың йәшәү шарттарын күҙәтеү йомғаҡтары буйынса, эшкә һәләтле йәштәге өлкәндәрҙең 68% – үҙҙәренең сәләмәтлеген ҡәнәғәтләнерлек, 25%  ашыуы мөшкөл тип баһалай.
Хаҡлы ялдағыларҙың 58% күберәге хроник сирҙәрҙән яфалана.
Башҡортостанда «Йәшлек-шоу» Бөтә Рәсәй фестиваленең тәүге һайлап алыу туры уҙҙы
Башҡортостанда «Йәшлек-шоу — 2020» Бөтә Рәсәй йәштәр фестиваленең тәүге һайлап алыу туры уҙҙы.
Ул Кушнаренко ауылында ойошторолдо.
Фестивалдең ойоштороу комитеты хәбәр итеүенсә, һайлап алыу йомғаҡтары буйынса беренсе урынды Клэнтони (Ильяс Батыргәрәев) яуланы.
Ул 10 мең һумлыҡ сертификат менән бүләкләнде.
Икенсе урында — Ләйсән Ғәлиева, өсөнсөлә — Филиә Әзетдинова. Уларға ете һәм биш мең һум тапшырылды.
Быйыл һайлап алыу туры Башҡортостанда ғына түгел, Рәсәйҙең башҡа төбәктәрендә лә үткәрелә.
Һәр һайлап алыу туры тамамланғандан һуң ҡатнашыусыларҙы һәм тамашасыларҙы башҡорт эстрадаһы йондоҙҙары ҡатнашлығында open-air концерты көтә.
Проекттың продюсеры — Башҡортостан Республикаһының атҡаҙанған артисы Рөстәм Ғиззәтуллин.
17-18 ноябрҙә конкурстың беренсе этабының иң һәләтле ҡатнашыусылары гала-концертта танылған йырсылар менән бергә сығыш яһау хоҡуғы өсөн көрәшә.
Концерт 20 ноябрҙә була, еңеүселәр ҙә шул ваҡытта иғлан ителә.
Беренсе премия лауреаты — 300 мең, икенсеһе — 200 мең, өсөнсөһө 100 мең һум менән бүләкләнә.
Киләһе һайлап алыу туры 2 октябрҙә республиканың төньяҡ-көнсығышында – Салауат, Ҡыйғы, Балаҡатай, Дыуан, Мәсетле райондары – Мәсәғүт ауылында була.
Рәсәй банкы пенсионерҙарға «Мир» картаһына күсеү ваҡытын 2020 йылдың 31 декабренә тиклем оҙайтты
Рәсәй банкы бөтә пенсионерҙарҙы «Мир» милли түләү системаһы карталарына күсереү ваҡытын 2020 йылдың 31 декабренә тиклем оҙайтты.
Был хаҡта ТАСС хәбәр итте.
«Күпселек пенсионерҙарҙы «Мир» картаһына күсереүҙәрен һәм уның менән ҡулланыуҙарын күрәбеҙ.
Ләкин ниндәйҙер сәбәптәр буйынса ошондай карталар алмаған пенсионерҙар бар. Шуға күрә беҙ был ваҡытты йыл аҙағына, йәғни 31 декабргә тиклем оҙайтырға хәл иттек», — тине банк вәкиле.
Билдәләнеүенсә, хаҡлы ялдағыларҙың пенсияны альтернатив ысулдар: мәҫәлән, бер ниндәй ҙә карта бәйләнмәгән иҫәпкә, һаҡлыҡ кенәгәһенә алыу мөмкинлеге һаҡлана.
Тәүҙә пенсионерҙарҙы 2020 йылдың 1 июленә хәтлем милли түләү системаһы карталарына күсереү планлаштырылғайны.
Әммә коронавирус пандемияһы шарттарында пенсияны һәм башҡа социаль түләүҙәрҙе 2020 йылдың 1 октябренә тиклем «Мир» системаһы карталарына ғына күсереү кисектерелде.
Йәкшәмбе Башҡортостанда «әбейҙәр сыуағы» тамамлана
Башҡортостанда «әбейҙәр сыуағы» тамамлана.
Башгидрометүҙәк мәғлүмәттәре буйынса, йәкшәмбе, 4 октябрҙә, республикаға арктик антициклон килә.
Һауа температураһы көндөҙ +7,+12, төндә -4,+2 градусҡаса түбәнәйә.
Дөйөм алғанда, температура уртаса күрһәткестән 1 градусҡа түбәнерәк була.
Көнсығыш райондарҙа бер аҙ ямғыр яуыуы ихтимал.
Грипҡа ҡаршы вакцинаның сираттағы партияһы өлкән йәштәгеләргә тәғәйенләнгән
Башҡортостандың Һаулыҡ һаҡлау министрлығы грипҡа ҡаршы вакцинаның икенсе партияһын алды — 551 970 доза.
Уның күпселек өлөшө — 527,64 мең доза өлкән йәштәгеләргә (60 йәште уҙған) прививка яһау өсөн тәғәйенләнгән, тип хәбәр иттеләр ведомствонан.
Башстат мәғлүмәттәре буйынса, йыл башына республикала 849 мең оло кеше йәшәгән.
Ете мең доза — йөклө ҡатын-ҡыҙҙарға, 11 360 доза 15-17 йәшлек урта махсус уҡыу йорттары студенттарына йүнәлтелә.
Прививка сирләү кимәлен 1,5 тапҡырға кәметә, ауырыуҙы еңелерәк үткәрергә мөмкинлек бирә, ауыр эҙемтәләрен иҫкәртә, пневмония менән дауаханаға һалыу осраҡтарын икеләтә кәметә.
Грипҡа ҡаршы вакцинаның тәүге партияһы халыҡтың 11% яһалды.
Йәмғеһе халыҡтың яртыһына — 2 миллиондан ашыу кешегә прививка эшләү планлаштырыла.
Өлкән йәштәгеләрҙән һәм йөклөләрҙән тыш, 6 айлыҡ балаларҙан башлап уҡыусылар, студенттар, табиптар, торлаҡ-коммуналь хужалыҡ, транспорт, мәғариф хеҙмәткәрҙәре вакцина яһатырға тейеш.
Башҡортостанда 57 һәм 70 йәшлек ике ир коронавирустан вафат булған
Башҡортостанда COVID-19 раҫланған 57 һәм 70 йәшлек ике ир донъя ҡуйған, тип хәбәр итте республиканың Һаулыҡ һаҡлау министрлығы.
Өфөлә йәшәгән 70 йәшлек ирҙә, коронавирустан тыш, гипертония сире булған.
Ә 57 йәшлек ир (ул да Өфөнән) юғары ҡан баҫымынан һәм икенсе типтағы шәкәр диабетынан яфаланған.
Хәҙер республикала коронавирустан вафат булғандарҙың дөйөм һаны 41 кеше тәшкил итә.
Һуңғы тәүлектә Башҡортостанда коронавирус йоҡтороуҙың 42 яңы осрағы теркәлгән.
Пандемия башланғандан алып республикала бөтәһе 8 790 COVID-19 осрағы раҫланған.
Һаулыҡ һаҡлау министрлығы мәғлүмәттәре буйынса, әлеге ваҡытта 62 кеше – стационарҙа, 573-ө өй шарттарында дауалана.
Бер пациенттың хәле ауыр.
Тәүлек эсендә 22 кеше һауығып сыҡҡан.
Бер тәүлектә республикала 151 кешелә пневмония асыҡланған.
Үпкә шешеүенән һауыҡҡан пациенттар — 88.
Республикала «Алға» махсус иҡтисади зонаһы резиденттарына һалым льготалары тураһында закон ҡабул ителде
Башҡортостан Дәүләт Йыйылышы «Алға» махсус иҡтисади зонаһы резиденттары өсөн һалым льготалары тураһында закон ҡабул итте. Республика башлығы ҡул ҡуйған документ 2021 йылдың 1 ғинуарынан көсөнә инә.
Махсус иҡтисади зона резиденттары биш йылға — табышҡа һалымдан, 10 йылға — йөк машиналарына, махсус техникаға, автобустарға транспорт һалымы түләүҙән, биш йылға – ергә һалымдан, 10 йылға компания милкенә һалымдан азат ителә.
2021-2022 йылдарҙа льготалар күләме яҡынса 600 миллион һумға баһаланған.
«Яҡын арала был аҡса республика бюджетына инмәй, ләкин һөҙөмтәлә төбәк биргәнгә ҡарағанда күберәк алырға тейеш.
Хәҙер Рәсәйҙә ошондай 33 майҙансыҡ бар, ләкин бөтә төбәктәрҙә лә түгел.
Үҙебеҙҙә шундай зона булыуҙан файҙаланып, бынан республика үҫеше, халыҡтың именлеге өсөн күберәк файҙа алырға тырышырға кәрәк».
Был осорҙа инвесторҙар 20 миллиард һум аҡса һалып, меңгә яҡын эш урыны булдырыр тип күҙ уңында тотола.
Дөйөм алғанда, перспективалы инвестиция портфеле бөгөн, 4 мең самаһы яңы эш урыны булдырып, 100 миллиард һум кимәлендә баһалана», — тип иҫәпләй Башҡортостан парламенты спикеры Константин Толкачев.
«Алға»  махсус иҡтисади зонаһы быйыл июндә Стәрлетамаҡ һәм Ишембай райондары биләмәһендә ойошторолдо.
Әлеге ваҡытта уның үҙ етештереү майҙансыҡтарын төҙөй башлаған ике рәсми резиденты бар.
Бер үк ваҡытта предприятиелар төҙөү өсөн кәрәкле инфраструктура ҡорола (һыу, газ, электр уты, юлдар), уға республика бюджеты 2025 йылға тиклем 6,3 миллиард һум бүлә.
Башҡортостандың Ғәҙәттән тыш хәлдәр министрлығы халыҡты хәүефле күренеш тураһында иҫкәртә
Башҡортостандың Ғәҙәттән тыш хәлдәр министрлығы республикала йәшәүселәрҙе хәүефле күренеш тураһында иҫкәртә – көньяҡ-көнсығышта ғәҙәттән тыш класлы янғын хәүефе һаҡлана.
Синоптиктар мәғлүмәте буйынса, 30 сентябрҙә киске сәғәт 8-ҙән иртәгә киске 8-гә тиклем аяҙлы-болотло булыуы көтөлә.
Яуым-төшөмһөҙ.
Төндә һәм иртән урыны менән томан.
Ел төньяҡтан талғын, көндөҙ төньяҡ-көнсығыштан секундына 5-10 метр.
Һауа температураһы төндә +1,+6 градус була, урыны менән -3 градусҡаса, көндөҙ +16,+21.
Автомобиль юлдарында төндә һәм иртән урыны менән томан, күреү мөмкинлеге 500 метр һәм түбәнерәк.
Республикала 139 уҡыусы Covid-19 менән сирләй, ләкин мәктәптәр дистанциялы уҡытыуға күсмәй
Башҡортостанда әлеге ваҡытта 139 уҡыусыға коронавирус диагнозы ҡуйылған.
Был һандарҙы Башҡортостан Республикаһы Дәүләт Йыйылышында демографияға арналған парламент тыңлауҙарында мәғариф һәм фән министры Айбулат Хажин иғлан итте. 15 сентябргә мәғлүмәттәр буйынса, 67 уҡытыусыла һәм уҡыусыла ошо инфекция табылған.
Уҡыу йылы башында яңы коронавирус инфекцияһын йоҡтороу арҡаһында 323 уҡыусы дистанциялы уҡытыуға күсерелгән.
Министр һүҙҙәренсә, республикала 490 мең баланың уҡыуын иҫәпкә алғанда, был һан ҡурҡыныс түгел.
«Киҫкен респиратор вирус инфекцияһы буйынса хәл ҡатмарлыраҡ, 4 меңдән ашыу бала ошо диагноз менән карантинда ултыра.
Уҙған аҙнала улар биш меңдән күберәк ине, хәҙер хәл яҡшырҙы.
Балалар һауыға, прививка яһау кампанияһы әүҙем бара.
Был балаларҙың күпләп сирләүенә юл ҡуймай.
Хәл контролдә тотола, алдағы ике айҙа дистанциялы уҡытыу режимына күсергә бөтөнләй уйламайбыҙ», — тине Айбулат Хажин.
Мәғариф һәм фән министры әйтеүенсә, уҡытыу триместрҙар буйынса алып барылған республика мәктәптәрендә каникул 5 октябрҙә башлана, ә күпселек уҡыусылар 26 октябрҙә көҙгө каникулға сыға.
Башҡортостан юлдаш телевидениеһының «Сәләм» программаһы, коронавирусҡа шик булыуы сәбәпле, изоляцияға ебәрелде
Башҡортостан юлдаш телевидениеһының иртәнге «Сәләм» тапшырыуы хеҙмәткәрҙәре, коронавирусҡа шик булғанлыҡтан, тулы составта изоляцияға ебәрелде.
Эфирҙа яңы сығарылыштар урынына элекке программалар ҡабатлап күрһәтелә.
«Башинформ» «Башҡортостан» ТРК ДУП-ның генераль директоры Рөстәм Зәрәфетдиновҡа комментарий һорап мөрәжәғәт итте.
«Хеҙмәткәрҙәрҙең береһендә пневмонияға шик булыуға бәйле, шулай уҡ инфекцияның таралыуына юл ҡуймау маҡсатында «Сәләм»дең ижади төркөмөн бер аҙнаға изоляцияға ебәрергә ҡарар иттек.
Бер нисә көн эфирҙа программаның иң яҡшы сығарылыштарын күрһәтәбеҙ.
Бөтә хеҙмәткәрҙәр ҙә медицина тикшереүен үткәс һәм беҙ уларға, башҡа коллегаларыбыҙға хәүеф янамауына инанғас, программа эфирға сығыуын дауам итер», — тине холдингтың генераль директоры.
Тапшырыуҙың баш мөхәррире Наил Юнысов әйтеүенсә, ул үҙен һәйбәт хис итә, шулай ҙа ике тапҡыр коронавирусҡа тест тапшырған.
Бер үк көндә беренсе тест — ыңғай, икенсе лабораторияла алынған тест кире һөҙөмтә күрһәткән.
Әле ул өсөнсө тапҡыр анализ бирергә йыйына.
Республикала юл фажиғәһендә «ВАЗ-2110» автомобиленең 17 йәшлек пассажиры, ат менән уның ике ҡолоно һәләк булған
Фото: Башҡортостан Республикаһы буйынса Дәүләт автоинспекцияһының матбуғат хеҙмәте | Видео: Башҡортостан Республикаһының ЮХХДИ
Башҡортостандың Дыуан районында 30 сентябрҙә төндә Дыуан-Ләмәҙ автомобиль юлының 2-се саҡрымында үлемесле юл-транспорт ваҡиғаһы теркәлгән.
Башҡортостан Республикаһы ЮХХДИ-ның матбуғат хеҙмәте мәғлүмәте буйынса, 20 йәшлек егет «ВАЗ-2110» машинаһында атты, уның ике ҡолонон бәрҙергән.
Автоһәләкәттә 17 йәшлек пассажир алған йәрәхәттәренән ваҡиға урынында йән биргән.
Шулай уҡ 18, 17 йәшлек ҡыҙҙар һәм 18 йәшлек егет дауаханаға оҙатылған.
Билдәле булыуынса, водитель иҫерек булған, уның таныҡлығы ла юҡ.
Авария ҡуйы томан шарттарында булған.
Малдар үлгән.
Үлемесле юл-транспорт ваҡиғаларының йыш осраған сәбәптәре һәм уларға юл ҡуймау тураһында беҙҙең лонгридта уҡығыҙ.
Өфөлә Мостай Кәрим урамында ике яҡлы хәрәкәт асыла һәм ағастар ултыртыла
Өфөлә Мостай Кәрим урамында ике яҡлы хәрәкәт асыла.
Бында юлды ремонтлау эштәрен октябрҙә тамамлау күҙаллана.
Транспорт Киров урамынан Чернышевский урамына тиклемге арауыҡта ике йүнәлештә хәрәкәт итергә тейеш.
Тиҙҙән бында махсус юл билдәләре ҡуйыла.
Хәҙер юлсылар айырым участкаларҙа йәйәүлеләр юлына плитә түшәй һәм юл япмаһы эштәрен дауам итә.
Бынан тыш, юлдарҙы һәм тротуарҙарҙы тышҡы яҡтыртыу селтәрен ҡороу планлаштырыла.
«2021 йылдың яҙында «Арт-КВАДРАТ» ижад майҙансығы янында Коммунистик урамдан Чернышевский урамына тиклем 60 төптән ашыу йәш ағас ултыртыла», — тип белдерҙеләр Өфө хакимиәтендә.
Бынан алда «Башинформ» Өфөнөң Мостай Кәрим урамында Коммунистик урамдан Чернышевский урамына хәтлем барлыҡ ағастарҙы ҡырҡып ташлауҙары тураһында хәбәр иткәйне.
Республикала көҙгө каникул ун көн дауам итә
Республикала көҙгө каникул 26 октябрҙә башлана.
Был хаҡта Башҡортостан Мәғариф һәм фән министрлығының матбуғат хеҙмәтенән хәбәр иттеләр.
«Республика уҡыусыларының 10 көнлөк көҙгө каникулы 2020 йылдың 26 октябрендә башлана», — тип белдерҙеләр Башҡортостандың Мәғариф министрлығында.
Балалар 4 ноябрь – Халыҡтар берҙәмлеге көнөнән һуң ғына мәктәпкә бара.
Бынан алда киң мәғлүмәт саралары Мәскәүҙә каникулдың 5 октябрҙә башланып, ике аҙна дауам итәсәге тураһында хәбәр иткәйне.
Баш ҡала мэры һүҙҙәренсә, каникул ваҡытында дистанцион дәрестәр булмай, теләгән уҡыусылар яңы материалды үҙ аллы өйрәнеп, үтелгәндәрҙе ҡабатлай ала.
Радий Хәбиров «Башҡортостанда оҙон ғүмерлелек» проектының башланыуын иғлан итте
Бөгөн, 1 октябрҙә, Оло йәштәгеләр көнөндә Башҡортостан Башлығы Радий Хәбиров Ауырғазы районында ветерандар менән осрашыуҙа «Башҡортостанда оҙон ғүмерлелек» проектының башланыуын иғлан итте.
Ул республикала йәшәгән оло йәштәгеләрҙең һаулығын нығытыуға, социаль әүҙемлек осорон оҙайтыуға йүнәлтелә.
Радий Хәбиров һүҙҙәренсә, унда бер нисә йүнәлеш була.
«Халыҡ диспансеризация үткән саҡта поликлиникаларҙа «көмөш сәғәт» индерәбеҙ.
Ошо ваҡыт арауығы, шартлы итеп әйткәндә, ике-өс сәғәт, өлкән йәштәгеләргә генә диспансеризация үткәреү өсөн файҙаланыла.
Был уларға уңайлы булыр.
Шулай уҡ медицина учреждениеларында өлкән быуын кешеләре өсөн махсус һаулыҡ мәктәптәрен асабыҙ.
Унда рациональ туҡланыу, сәләмәт йәшәү рәүеше буйынса курстар ойоштороу ҡарала.
Медицина блогына райондарға сығып, комплекслы медицина тикшереүе ойошторған сәләмәтлек поездары ла инә», — тине Радий Хәбиров.
Программаның тағы бер йүнәлеше туризмға бәйле.
Туризм буйынса дәүләт комитеты яғынан тыуған төйәгебеҙ буйлап сәйәхәт итергә, яңы ерҙәрҙе күрергә теләгәндәргә экскурсиялар өсөн субсидия бүлеү планлаштырыла.
Был эшкә республиканың барлыҡ власть органдары һәм район-ҡала хакимиәттәре йәлеп ителә.
Республиканың федераль конкурста ҡатнашҡан туристик проекттары өсөн тауыш биреү башланды
30 сентябрҙә Бөтә Рәсәй турист-рекреация кластерҙарын булдырыу һәм экотуризмды үҫтереү конкурсы сайтында https://priroda.life «География» бүлегендә финалсылар өсөн тауыш биреү башланды, улар иҫәбендә – Башҡортостандан ике проект.
Республикабыҙҙан финалда еңеүгә «Мәғрүр Ирәмәл» (уға «Ирәмәл» тәбиғәт паркы һәм «Урал-Тау» дәүләт тәбиғәт заказнигы биләмәләре инде), шулай уҡ «Башҡортостан йөрәге» проекттары дәғүә итә.
Ул «Еҙем» тәбиғәт паркын, «Башҡортостан» милли паркын, Торатауҙы, Толпар шыршылыҡтарын, Киндерле-Леднев-Октябрьский мәмерйә системаһын, Туғар һалған күлен, Аҫҡын боҙ мәмерйәһен үҙ эсенә ала.
Проект авторҙары һүҙҙәренсә, конкурста еңеү төбәккә миллиард һум инвестициялар йәлеп итергә, Башҡортостанда бөтә уңайлыҡтары булған ял урындары ойошторорға, ауыл халҡын эш урындары менән тәьмин итергә мөмкинлек бирер ине.
Һөҙөмтәләр 16 октябрҙән һуң билдәле була.
Пенсионерҙарға компьютерҙы үҙләштереү өсөн сертификат алыу мөмкинлеге лә бирелә. Шуның менән улар уҡыу өсөн кәрәкле ойошманы үҙҙәре һайлай ала.
Башҡортостанда COVID-19 һәм пневмония менән сирләүселәр арта бара
Башҡортостанда яңы коронавирус инфекцияһын йоҡтороусылар һаны һуңғы тәүлектә 41 осраҡҡа артҡан.
Шулай итеп, пандемия башланғандан алып республикала 8 831 кешегә ошондай диагноз ҡуйылған.
Республиканың Һаулыҡ һаҡлау министрлығы мәғлүмәттәре буйынса, бөгөн 669 кеше — әүҙем вирус йөрөтөүсе [бер тәүлек элек 635 – ред.].
Коронавирус йоҡторған 63 пациент дауаханала ята, берәүһенең хәле ауыр.
Бер кем дә үпкәне яһалма елләтеү аппаратына мохтаж түгел.
Һуңғы тәүлектә республикала ете кеше корнавирусты еңгән, бөтәһе 8 121 кеше һауығып сыҡҡан.
Вафат булыуҙың яңы осраҡтары тураһында хәбәр ителмәй (41).
Башҡортостанда пневмония менән сирләү осраҡтарының да артыуы күҙәтелә.
Һуңғы көндә 133 кеше дауаханаға һалынған, һауыҡҡандар – 72.
Республика башлығы һүҙҙәренсә, ололар үҙҙәрен йәмғиәт өсөн файҙалы һәм кәрәкле итеп тойһон өсөн уларҙы артабан да ирекмәндәр хәрәкәтенә йәлеп итергә йыйыналар.
Бөгөн «Башҡортостанда оҙон ғүмерлелек» проекты буйынса Указға ҡул ҡуйырмын, был республика властарының Оло йәштәгеләр көнөнә үҙенә күрә бер бүләге булыр, тине Радий Хәбиров.
Указ менән шулай уҡ Башҡортостан Башлығының «Башҡортостанда оҙон ғүмерлелек» проектының саралар планы раҫлана, уны бойомға ашырыу буйынса ойоштороу комитеты булдырыла.
Проектты ғәмәлгә ашырыуҙың координаторы – Ғаилә, хеҙмәт һәм халыҡты социаль яҡлау министрлығы.
Төньяҡ баш ҡала ҡунаҡтарҙы һабантуйға йыя
Ошо шәмбе, 3 октябрҙә, Санкт-Петербургта һабантуй ойошторола.
Уны асыу тантанаһы көндөҙгө сәғәт 12-лә Ладога паркында була.
Элек ул йәй көнө уҙғарыла ине, ләкин быйыл коронавирус пандемияһы арҡаһында Төньяҡ баш ҡалалағы һабантуйҙы октябрь башына күсерергә хәл ителде.
Милли байрамда Санкт-Петербург һәм Ленинград өлкәһе губернаторҙары, шулай уҡ Башҡортостан һәм Татарстан вәкилдәре ҡатнаша.
Һабантуй ҡунаҡтарын халыҡ уйындары, аттракциондар, милли аш-һыу, үҙешмәкәр һәм профессиональ артистарҙың, атап әйткәндә, Санкт-Петербургтан «Аҡсарлаҡ» фольклор ансамбленең сығышы көтә.
Сауҙа рәттәрендә байрам ҡунаҡтары ҡаҙылыҡ, сәк-сәк, бал, сувенирҙар һатып алырға мөмкин.
Һабантуй – ҡала халҡының яратҡан байрамдарының береһе, унда милли диаспора вәкилдәренән тыш, ошо тамашаны күрергә теләгән һәр кем килә.
Өҫтәүенә Петербург синоптиктары был көндөң ҡояшлы буласағын вәғәҙәләй, тип хәбәр иттеләр байрамды ойоштороусылар.
Башҡортостанда синоптиктар октябрь айына һауа торошона фараз менән таныштырҙы
Башҡортостостанда октябрь айы ғәҙәттәгегә ҡарағанда бер-ике градусҡа йылыраҡ була.
Рәсәй Гидрометеорология үҙәге синоптиктары мәғлүмәттәре буйынса, көҙҙөң икенсе айында илдең бөтә төбәктәрендә лә һауа температураһы норманан юғарыраҡ була.
Шулай уҡ белгестәр Башҡортостанда, Рәсәйҙең күпселек өлөшөндәге кеүек үк, октябрҙә яуым-төшөмдөң норманан аҙыраҡ буласағы тураһында хәбәр итте.
Йәғни республикала ҡойма ямғырҙар көтөлмәй.
Хәтерегеҙгә төшөрәбеҙ , алдағы аҙнаға фаразға ярашлы, Башҡортостанда әбейҙәр сыуағы 4 октябрҙә тамамлана.
Көҙ көнө республиканан 4 меңдән ашыу егет хәрби хеҙмәткә оҙатыла
Фото: Башҡортостан Республикаһының Хәрби комиссариаты
Көҙ көнө республиканан 4 меңдән ашыу егет хеҙмәткә алына.
2020 йылдың 1 октябренән республиканың Хәрби комиссариаты граждандарҙы хәрби хеҙмәткә оҙата башланы.
Егеттәр фәнни роталарға, шул иҫәптән «Эра» технополисына ебәрелә.
Хәрби хеҙмәткә саҡырыуға бәйле барлыҡ саралар Ҡораллы Көстәргә коронавирус инфекцияһының үтеп инеүенә юл ҡуймаған санитар-эпидемиологик талаптарға ярашлы ойошторола, тип хәбәр иттеләр Хәрби комиссариаттан.
«Республиканың хәрби комиссариаттарында, юлда һәм хәрби частарҙа инфекцияның таралыуына юл ҡуймау өсөн иҫкәртеү һәм тикшереү саралары үткәрелә.
Пункттарға килгән егеттәрҙең температураһын үлсәйҙәр», — тине республиканың хәрби комиссары вазифаһын ваҡытлыса башҡарыусы, полковник Рәмил Хәйретдинов.
Йыйылыу пунктына килгәндәр коронавирусҡа экспресс-тест тапшыра.
Биналарҙа көн һайын дезинфекция үткәрелә.
Егеттәргә шәхси гигиена предметтары һәм битлектәр һалынған махсус контейнерҙар таратыла.
Респиратор сир билдәләре булған һалдаттар шунда уҡ башҡаларҙан айырым урынлаштырыла, коронавирус инфекцияһына тест тапшыра һәм уларға кәрәкле медицина ярҙамы күрһәтелә.
Саҡырылыш ағымдағы йылдың 31 декабренә тиклем дауам итә.
Көҙгө саҡырылышҡа бәйле һорауҙар менән түбәндәге телефондар буйынса шылтыратырға:
Башҡортостан Республикаһы Хәрби комиссариатының йәмәғәт ҡабул итеү бүлмәһе – 8(347)228-02-92, көн һайын, эш көндәрендә – иртәнге сәғәт 9-ҙан киске 7-гә, ял көнө иһә иртәнге 10-дан 5-кә тиклем.
Граждандарҙы хәрби хеҙмәткә саҡырыу бүлеге – 8(347) 253-13-48, 228-43-59, иртәнге сәғәт 9-ҙан киске 6-ға хәтлем.
Башҡортостанда автобус юлда бер ҡыҙҙы бәрҙергән: ул дауаханала йән биргән
Фото: Башҡортостан Республикаһы ЮХХДИ-һы видеоһынан стоп-кадр | Видео: Башҡортостан Республикаһы ЮХХДИ
Бәләбәйҙә 30 сентябрҙә кискә ҡарай йәйәүле автобус тәгәрмәсе аҫтына эләккән.
Башҡортостан Республикаһы ЮХХДИ-ның матбуғат хеҙмәтенән хәбәр итеүҙәренсә, Көнсығыш урамында «КАвЗ» автобусы рулендәге 48 йәшлек ир ярамаған урында юл аша сығып барған 26 йәшлек ҡыҙҙы бәрҙергән.
Йәйәүле алған йәрәхәттәренән дауаханала йән биргән.
Бәхеткә, автобуста пассажирҙар булмаған.
Үлемесле юл-транспорт ваҡиғаларының йыш осраған сәбәптәре һәм уларға юл ҡуймау тураһында беҙҙең лонгридта уҡығыҙ.
Республикала яңыртылған Мәҙәниәт йортонда Бабичтың 125 йыллығына арналған сара уҙҙы
Башҡортостандың Дүртөйлө районы Әсән ауылында тантаналы рәүештә Мәҙәниәт йорто асылды.
Бында «Мәҙәниәт» милли проекты сиктәрендә күләмле яңыртыу эштәре башҡарылды.
Капиталь ремонттан һуң клуб күп функциялы үҙәккә әүерелде.
Тамашасылар залы яңыртылды, бейеү, түңәрәк бүлмәләре, фекер алышыу клубтары, тренажер, балалар өсөн уйын бүлмәһе барлыҡҡа килде.
Шулай уҡ яңы быуын китапханаһы асылды: ҡулланыусыларҙың фәнни һәм художестволы йөкмәткеле заманса мәғлүмәт ресурстарына, цифрлаштырылған ваҡытлы матбуғатҡа мөрәжәғәт итеү мөмкинлеге бар.
Китап һаҡлағыс юғары тиҙлекле интернет менән йыһазландырылды һәм «Милли электрон китапхана»ға инеү мөмкинлеге булдырылды.
Акустик система, электрон китаптар, планшеттар бар, ҡурсаҡ театры ойошторолдо.
Республикала был – өсөнсө заманса китапхана.
Мәҙәниәт йорто асылған көндә Шәйехзада Бабичтың тыуыуына 125 йыл тулыуға арналған ҙур сара үтте. Бай программа әҙерләнгәйне.
«Бабич һуҡмағы», «Бабич баҡсаһы» асылды, ҡунаҡтар унда ағастар ултыртты.
Шағир ошо урындарҙа йөрөргә, әҫәрҙәр ижад итергә яратҡан.
Ҡунаҡтар Әсән ауылы халҡы әҙерләгән һый-ниғмәттәр йәрминкәһенә лә барҙы.
Байрам яңы Мәҙәниәт йортонда республика сәнғәт оҫталарының һәм урындағы артистарҙың концерты менән тамамланды.
Билдәле музыкант һәм эстрада йырсыһы Радик Динәхмәтов яңы сәхнәлә Башҡортостан Республикаһының атҡаҙанған артисы исемен алды.
Башҡортостанда йыл башынан 25 бала алкоголдән ағыуланған
Башҡортостанда 2020 йылдың һигеҙ айында 25 бала алкоголдән ағыуланған, тип хәбәр итте Роспотребнадзорҙың республика идаралығы.
Әйтәйек, Өфөлә 13 бала спиртлы эсемлектәр ҡулланыу эҙемтәләренән вафат булған.
Улар араһында туғыҙ айлыҡ сабый һәм бер йәшлек бала бар.
Дүрт балаға – ун өсөшәр йәш, биш 14 йәшлек үҫмер үлгән.
Шулай уҡ Стәрлетамаҡта, Бөрөлә, Ишембайҙа, Салауатта, Дүртөйлө, Салауат, Өфө райондарында балалар үлеме осраҡтары теркәлгән.
Йыл башынан республикала 105 кеше хәмерҙән ағыуланып вафат булған.
Спирт ҡулланыуҙан үлем осраҡтарының күбеһе – Өфөлә.
Ғинуар-август айҙарында наркотик матдәләр менән ағыуланыуҙың 96 осрағы теркәлгән, шуларҙың 65-е – үлемесле.
Углерод әсемеһенән 116 кеше ағыуланған, 90-ы йән биргән.
Аҙыҡ-түлек менән ағыуланыуҙың 26 осрағы теркәлгән, шуларҙың 22-һе – бәшмәк менән.
Токсикологик мониторингтың яҡынса мәғлүмәттәре буйынса, ғинуарҙан авгусҡа тиклем 1 638 химик этиологиялы киҫкен ағыуланыу осрағы күҙәтелгән, шуларҙың 380-е, йәки 23,2% — үлемесле.
Республикала әсәлек капиталы алыу өсөн ҡатын-ҡыҙҙар сирле балалар таба
Башҡортостанда әсәле капиталы алыу өсөн ҡатын-ҡыҙҙар сирле һәм йәшәүгә һәләтһеҙ балалар таба.
Улар яралғының зәғиф булыуы асыҡланыу менән медицина күрһәтмәләре буйынса йөклөлөктө өҙөргә мөмкин ине, тип хәбәр итте Башҡортостан Республикаһының һаулыҡ һаҡлау министры Максим Забелин Дәүләт Йыйылышында демографияға арналған парламент тыңлауҙарында.
Бындай балалар бер йәшкә лә етмәйенсә һәләк була.
Әлеге категория республикала сабыйҙар үлеме осраҡтарының яртыһын тәшкил итә.
«Әсәлек капиталы артынан ҡыуып, хатта үҫеш кәмселеге асыҡланған йөклөлөктө өҙөү өсөн медицина күрһәтмәләре булһа ла, ошондай балаларҙы табыу дауам итә.
Ҡыҙғанысҡа ҡаршы, сабыйҙың йәшәй алмаҫын һәм, медицина фәне ҡаҙаныштарына ҡарамаҫтан, яҡын сәғәттәрҙә, көндәрҙә үлерен аңлаһалар ҙа, әсәлек капиталы алырға теләгән граждандар бар», — тине ул.
Шулай уҡ яңы тыуған сабыйҙарҙың күпселеге өйҙә яҡты донъя менән хушлаша.
Йыш ҡына бындай хәл ишле йәки асоциаль ғаиләләрҙә теркәлә.
Был – республикала бер йәшкә тиклемге сабыйҙар үлеменең ике төп сәбәбе.
Әйтәйек, уҙған йылда Башҡортостанда бер йәше тулмаған 261 бала үлгән, 2018 йылда — 240, 2017-лә 350 сабый йән биргән.
Росстат мәғлүмәттәре буйынса, 2020 йылдың ғинуарынан июленә тиклем республикабыҙҙа 137 сабый вафат булған.
Сабыйҙар үлеме күрһәткесе 5,7 тәшкил иткән.
Благовещен ҡалаһында ҙур балалар баҡсаһы төҙөлә
Фото: Благовещен хакимиәте
Благовещенда йыл аҙағына 220 урынлыҡ балалар баҡсаһы төҙөлә.
Уның өсөн аҡса республика бюджетынан бүленгән, проекттың дөйөм хаҡы 131,3 миллион һумға баһалана.
Төҙөлөш майҙансығында эштәр бер йыл элек башланған, хәҙер объекттың әҙерлеге 70% тәшкил итә.
Яңы балалар баҡсаһында – 12, шуларҙың дүртәүһе ясле төркөмө була.
«Демография» милли проекты сиктәрендә республикала 3228 урынлыҡ 22 балалар баҡсаһы һалынды.
2020 йылда 3 890 урынға иҫәпләнгән 24 учреждение төҙөлөргә тейеш.
Беренсе булып Өфө янындағы Чесноковка ҡасабаһында мәктәп-балалар баҡсаһы тамамланды, тип белдерҙеләр Башҡортостандың Төҙөлөш һәм архитектура буйынса дәүләт комитетында.
Башҡортостанда һуңғы тәүлектә коронавирус йоҡтороуҙың 42 яңы осрағы асыҡланған
Башҡортостанда тәүлек эсендә COVID-19 йоҡтороусылар һаны 42-гә артҡан.
Шулай итеп, 2 октябргә сирлеләрҙең дөйөм һаны — 8 873.
Әлеге ваҡытта яңы коронавирус инфекцияһы диагнозы раҫланған 62 пациент дауаханала ята.
Уларҙың береһе – ауыр хәлдә.
Ә 644 кеше амбулатор, йәғни өйҙә дауалана.
Тәүлек эсендә – биш, пандемия башланғандан алып бөтәһе 8 126 кеше һауыҡҡан.
Республикала коронавирустан вафат булғандар исемлегендә 41 кеше иҫәпләнә.
Бер тәүлектә дауахананан тыш пневмония менән сирләүселәр статистикаһы яҡшырмаған.
Республикала ошондай диагнозлы 169 пациент дауаханаға һалынған, 117-һе һауығып сыҡҡан.
Өфөлә грипҡа ҡаршы вакцинаны күсмә пункттарҙа алырға мөмкин
Дүшәмбе, 5 октябрҙән, Башҡортостандың баш ҡалаһында грипҡа ҡаршы прививка яһатыу өсөн күсмә пункттар эшләй башлай.
18 йәше тулған һәр кем [балалар һәм йөклө ҡатын-ҡыҙҙар уны йәшәгән урыны буйынса поликлиникала эшләтә — ред.] яҙма ризалыҡ менән укол ҡаҙатырға мөмкин.
«Вакцинация алдынан медицина тикшереүе үткәрелә.
Квалификациялы медицина хеҙмәткәрҙәре иммунизация  өсөн медицина күрһәтмәләренең булыу-булмауын билдәләй, температураны һәм ҡан баҫымын үлсәй.
Үҙең менән паспорт йәки шәхесте раҫлаған башҡа документ алып килергә кәрәк», — тип белдерҙеләр Башҡортостандың Һаулыҡ һаҡлау министрлығында.
11 октябргә тиклем көн һайын иртәнге сәғәт 9-ҙан  киске 5-кә тиклем күсмә пункттар өлкәндәрҙе ҡабул итә:
— Инорс биҫтәһендәге «АкварИн» сауҙа-күңел асыу үҙәге биләмәһендә;
— «Ҡашҡаҙан» мәҙәниәт һәм ял паркында;
— «Ҡунаҡһарай» биләмәһендә;
— Затон биҫтәһендәге«Тулҡын» паркында;
— «Орион» ижад һарайы биләмәһендә.
Бөтә донъя башҡорттары ҡоролтайы башҡорт ырыуҙарының гербтарын төҙөү өсөн комиссия ойошторҙо
Фото: Бөтә донъя башҡорттары ҡоролтайының матбуғат хеҙмәте
«Торатау» конгресс-холында Башҡорт халҡының тарихы һәм үҫеше буйынса комиссияның киңәйтелгән ултырышы үтте.
Бөтә донъя башҡорттары ҡоролтайында яңы Геральдика комиссияһы ойошторолдо.
Ул ырыуҙарҙың символикаһын һаҡлау һәм уны халыҡ-ара кимәлгә сығарыу өҫтөндә эшләй.
Комиссияның пландары менән кәңәшмәлә ҡатнашыусыларҙы Башҡортостан Республикаһы Стратегик тикшеренеүҙәр институтының Социаль-мәҙәни анализ үҙәге етәксеһе Юлдаш Йосопов таныштырҙы.
«Йыл һайын башҡорт ырыуҙарының йыйындары, ҡоролтайҙары уҙғарыла.
Унда ырыу вәкилдәре үҙенсә герб эшләй.
Был башланғысты беҙ күрҙек, әммә гербтарҙың ниндәйҙер бер тәртипкә буйһонмауы беҙҙе хафаға һалды.
Һәр бер башҡорт ырыуының үҙенең атрибуты бар: ағас, ҡош, тамға, оран. Уларҙы берләштереп, халыҡтың башланғысын дауам итеп, гербтарҙы төшөрөп, донъя кимәлендәге бер системаға индерергә тигән маҡсат бар», —  тип һөйләне Юлдаш Йосопов.
Башҡорт геральдикаһы комиссияһының ойошторолоуын Рәсәй геральдистар берләшмәһе лә хупланы.
Уның идараһы ағзаһы Кирилл Переходенко кәңәшмәлә ҡатнашыусыларҙы видеобәйләнеш аша сәләмләне.
«Башҡорт ырыуҙарының гербтары — бер үк ваҡытта көнбайыш геральдика ҡанундарын да, тарихи башҡорт символикаһын да бергә туплаған проект.
Тамғалар менән геральдиканың айырмаһы шунда: геральдика ул ижади эш кенә түгел, ә тарихи ҡалыптарға буйһонған, айырым тәғлимәттәргә нигеҙләнгән оҫталыҡ.
Уның ҡағиҙәләре һәм талаптары бар, улар ҡаты ғына.
Әгәр башҡорт ырыуҙарының гербтары донъя геральдикаһы системаһына инеүен теләйбеҙ икән, уларҙы көнбайыш һәм Рәсәй гербтарының талаптарына яраҡлаштырып эшләргә кәрәк», — тине Кирилл Переходенко.
Ул шулай уҡ алдан әҙерләнгән башҡорт ырыуҙары гербтарының өлгөләренә байҡау яһаны, ҡайһы бер хаталарҙы күрһәтте, алдағы эшкә йүнәлеш бирҙе.
Өфөлә «Хәбәрҙәр-Башҡортостан» журналисы Галина Заводникова ҡапыл вафат булған
Фото: Хәбәрҙәр-Башҡортостан
Өфөлә «Хәбәрҙәр-Башҡортостан» хәбәрсеһе Галина Заводникова ҡапыл вафат булған.
9 сентябрҙә һәләтле журналист 35 йәшлек юбилейын билдәләгән, ә 2 октябрҙә төндә табиптар уның үлемен теркәгән.
Галина — һөнәре буйынса тарихсы. Ләкин үҙен киң мәғлүмәт саралары өлкәһендә тапҡан.
«Вся Уфа» ҡала телеканалында, республика баҫмаларында, ә һуңғы йылдарҙа «Рәсәй-1» һәм «Башҡортостан-24» телеканалдарында эшләгән.
«Ул боҙло һыуға ла төштө, хәрби техника аҫтына ла ташланды, табиптар менән бергә ковид-госпиталдең «ҡыҙыл зона»һына инде.
Ләкин Галина тарих һәм мәҙәниәт өлкәһен яҡтыртырға яратты.
Спектаклдәрҙең премьераһынан репортаждар, сәхнә йондоҙҙары менән интервью, Коминтерндың Өфөләге осоро тураһында материал төшөрөү – ул һәр ваҡыт тормош ҡайнап торған һәм тарихи ваҡиғалар булған урынға барырға теләне», — ти уның хеҙмәттәштәре.
«Башинформ» мәғлүмәт агентлығы редакцияһы Галинаның туғандарының һәм яҡындарының ауыр ҡайғыһын уртаҡлаша.
Башҡортостан Башлығы 65 йәштән өлкәндәргә үҙизоляция режимына күсергә тәҡдим итте
Радий Хәбиров Ауырғазы районы ветерандары һәм пенсионерҙары менән осрашыуҙа ветеран, хаҡлы ялдағыларҙы берләштергән башҡа ойошмаларҙан өлкән йәштәгеләргә санитар нормаларҙы үтәү кәрәклеген иҫкәртеүҙәрен һораны.
«Мин «Юғары әҙерлек» режимы тураһында указға үҙгәрештәр индерермен. Унда 65 йәштән өлкәндәргә үҙизоляция режимына күсергә тәҡдим итәм.
Был тыйыу түгел, ә үҙеңдең һаулығыңды һаҡларға тәҡдим итеү.
Был сир бик мәкерле, айырыуса ололар өсөн, шуға үҙегеҙҙе һаҡлағыҙ», — тине Радий Хәбиров.
Уның һүҙҙәренсә, күп кеше ҡатнашлығындағы саралар йәһәтенән дә сикләүҙәр индерергә тура килер.
«Халыҡтың концерттарға һәм спорт сараларына йөрөгөһө килеүен аңлайым, ләкин уларҙы аҙыраҡ кәметергә тура килер, беҙ көҙгө-ҡышҡы эпидемиологик осорҙо тыныс ҡына үткәреп ебәрергә тейешбеҙ.
Шуға күрә гриптан прививка яһатыуҙы дауам итергә кәрәк, өҫтәүенә 60 йәште уҙғандар өсөн вакцина бөтөнләй бушлай», — тине Радий Хәбиров.
Башҡортостандың һаулыҡ һаҡлау министры Максим Забелин әйтеүенсә, гриптан вакцина һалыуҙың беренсе этабы тамамланған.
Шишәмбе йәнә 550 мең вакцина килтерелгән. Ул республиканың медицина учреждениеларына бүлеп бирелә, 60 йәште үткәндәр уны бушлай алырға мөмкин.
«Беҙҙең дауаханалар һәм поликлиникалар бөтә вирустарға әҙер, әйҙәгеҙ, беҙ табиптарыбыҙға аҙыраҡ ярҙам итәйек һәм күмәкләп гриптан прививка эшләтәйек», — тине республика башлығы.
Республикала 44 меңдән ашыу педагог Уҡытыусы көнөн билдәләй
Башҡортостанда 44 меңдән ашыу педагог 5 октябрҙә Уҡытыусы көнөн билдәләй.
Республиканың мәғариф өлкәһендә бөтәһе 115 мең самаһы хеҙмәткәр эшләй, тип иҫәпләп сығарҙы Башстат.
Мәктәптәрҙә — 33,9 мең, урта махсус уҡыу йорттарында — 4,6 мең уҡытыусы, юғары уҡыу йорттарында — 4,9 мең профессор-уҡытыусы иҫәпләнә.
Мәктәп уҡытыусылары араһында 92% — юғары белемле.
Урта махсус уҡыу йорттары уҡытыусылары араһында 156-һы —  фән кандидаты ғилми дәрәжәһенә, 16-һы — доцент ғилми исеменә эйә.
Юғары уҡыу йорттарында 819 уҡытыусы – фән докторы, 3032-һе — фән кандидаты, 542-һе — профессор, 1852-һе — доцент.
Мәктәп уҡытыусыларының күпселеге ҡатын-ҡыҙҙар — 88%, урта махсус уҡыу йорттарында белем биргән гүзәл зат вәкилдәре — 79%, вуздарҙа — 58%.
Мәктәптәрҙә һәр икенсе педагогтың 20 йылдан ашыу эш тәжрибәһе бар.
Өфөлә «Башҡорт ырыуҙары һәм ауылдарының картаһы» менән таныштырҙылар
Фото: Бөтә донъя башҡорттары ҡоролтайының матбуғат хеҙмәте
Өфөлә Башҡорт халҡының тарихы һәм үҫеше буйынса комиссияның киңәйтелгән ултырышында «Башҡорт ырыуҙары һәм ауылдарының картаһы» проекты менән таныштырҙылар.
Был картала 2 меңдән ашыу ауыл теркәлгән.
Уны төҙөгәндә тарихсылар архив мәғлүмәттәрен ҡулланған.
Төп сығанаҡ — 1917 йылғы халыҡ иҫәбен алыуҙың ревизия яҙмалары.
Башҡорт халҡының таралышын теүәл күрһәткән тарихи карта өҫтөндә Бөтә донъя башҡорттары ҡоролтайының профилле комиссияһы байтаҡ эшләне, тип белдерҙе Башҡорт халҡының тарихы һәм үҫеше буйынса комиссияһы рәйесе Азат Ярмуллин.
«Әлбиттә, картаға башҡорт ырыуҙары тарихының, уларҙың үҙ-ара мөнәсәбәттәренең барлыҡ нескәлектәрен дә төшөрөп булманы. Әммә беҙҙең алдыбыҙҙа ундай маҡсат торманы ла.
Был күрһәтмә әсбап ырыуының, ғаиләһенең тарихы менән ҡыҙыҡһына башлағандар өсөн тәүге аҙым булырға тейеш.
Ошо картала нәҫел төбәге булған ауылды табып, кеше үҙенең ырыуы, уның шәжәрәһе, тарихы менән артабан мауығып китергә тейеш»,— тип һөйләне проект хаҡында Азат Ярмуллин.
Ултырышта Башҡортостандың төрлө райондарынан килгән ырыу вәкилдәре, район ҡоролтайҙары рәйестәре ҡатнашты.
Уларға башҡорт ырыуҙары картаһының күсермәләре тапшырылды.
Яҡын арала картаның электрон версияһын Бөтә донъя башҡорттарының сайтына урынлаштырыу планлаштырыла.
Башҡортостандың төньяҡ-көнбайыш өлөшө өсөн картаның айырым төрө әҙерләнгән.
Шулай уҡ комиссия ултырышында «Без башкортлар» яңы ғилми-методик ҡулланмаһы менән таныштырҙылар.
Ул бер нисә төрҙә әҙерләнгән, уларҙың һәр береһе республиканың төньяҡ-көнбайыш өлөшөндәге райондарҙың береһенә арналған.
Ултырыш аҙағында «Башҡорт ырыуҙары һәм ауылдарының картаһы» проектында ҡатнашыусылар Бөтә донъя башҡорттары ҡоролтайының рәхмәт хаттары менән бүләкләнде.
Радий Хәбиров ни өсөн медицина битлеге кеймәүен аңлатты
Башҡортостан Башлығы Радий Хәбиров кисә Ауырғазы районы ветерандары менән осрашыуҙа үҙенең ни өсөн республика буйлап эш сәфәрҙәре ваҡытында йәки үҙе ҡатнашлығындағы башҡа сараларҙа медицина битлеге кеймәүен аңлатты.
«Минең организмда антиесемдәр кимәле юғары һәм коронавирус инфекцияһына иммунитет бар.
Шуға күрә мин битлек кеймәйем, әммә һеҙҙән уны кейеүҙе үтенәм һәм үҙегеҙҙе, сәләмәтлегегеҙҙе һаҡлауығыҙҙы һорайым», — тине Радий Хәбиров, ветерандарға һәм өлкән йәштәгеләргә мөрәжәғәт итеп.
Башҡортостан Башлығының матбуғат хеҙмәтендә «Башинформ» агентлығына Радий Хәбировтың коронавирус инфекцияһы менән ауырымағанын белдерҙеләр.
Башҡортостанда ҡыш ниндәй була – Рәсәй Гидрометүҙәгенең яҡынса фаразы
Синоптиктар фаразы буйынса, быйыл ҡыш Башҡортостанда ҡаты һыуыҡтар, ҡар бурандары һәм аномаль температура көтөлмәй.
Дөйөм алғанда, температура нормаға ярашлы була. Рәсәй Гидрометүҙәгенең алдағы алты айға яҡынса фаразы шундай.
Хәтерегеҙгә төшөрәбеҙ, Башҡортостанда уртаса айлыҡ температура нормаһы түбәндәгесә: октябрҙә +2,5 градус; ноябрҙә -5,1 градус; декабрҙә -11 градус; ғинуарҙа -14,8 градус; февралдә -13,7; мартта -7 градус.
Рәсәй Гидрометүҙәге мәғлүмәттәренә ҡарағанда, ноябрҙә һәм декабрҙә температураның норманан бер аҙ юғарыраҡ булыуы ихтимал.
Ғинуарҙа ғәҙәттәгенән һалҡыныраҡ була, февралдә лә температураның норманан бер аҙ тайпылыуы фаразлана.
2021 йылдың мартында Волга буйы федераль округы биләмәһендә уртаса температураның быйылғы мартҡа ҡарағанда түбәнерәк булыуы көтөлә.
Наҙгөл Отузова «Йәшлек-шоу»ҙың һайлап алыу турын үтте
2 октябрҙә Башҡортостан Республикаһының төньяҡ-көнсығыш зонаһы араһында (Салауат, Ҡыйғы, Дыуан, Мәсетле райондары) «Йәшлек-шоу — 2020» Бөтә Рәсәй йәштәр фестиваленә һайлап алыу этабы уҙҙы.
Конкурста ҡатнашыу өсөн төп шарт, ҡатнашыусының йәшенән тыш, башҡорт телендә йырлау ине.
Республика халыҡ ижады үҙәгенең матбуғат хеҙмәтенән хәбәр итеүҙәренсә, конкурс йомғаҡтары буйынса еңеүселәр билдәләнде:
Беренсе урын – Наҙгөл Отузова (Салауат районы),
Икенсе урын – Александр Васин (Мәсетле районы),
Өсөнсө урын – Ғилман Худайдатов (Дыуан районы).
Ҡатнашыусылар иҫтәлекле бүләктәр, ә еңеүселәр 5-10 мең һумлыҡ аҡсалата сертификаттар менән бүләкләнде, өҫтәүенә улар 3 октябрҙә Мәсәғүт ауылының төп майҙанында «Йәшлек-шоу — 2020» Бөтә Рәсәй йәштәр фестивале барышында башҡорт эстрадаһының популяр артистары ҡатнашҡан open-air концертында сығыш яһау мөмкинлеген алды.
Киләһе һайлап алыу туры бөгөн, 5 октябрҙә, Сибайҙа Башҡортостандың көньяғында йәшәгән таланттар өсөн ойошторола.
Башҡортостанда йәшәүселәр Республика көнө уңайынан өс көн ял итә
Башҡортостанда йәшәүселәр 11 октябрҙә Республика көнө уңайынан өс көн ял итә.
11 октябрь — Республика көнө — Башҡортостанда эшләмәгән байрам көнө булып тора.
Быйыл 11 октябрь йәкшәмбегә тап килә, шуға күрә байрам 12 октябргә (дүшәмбе) күсерелә.
Биш көнлөк эш аҙнаһында 10, 11 һәм 12 октябрь ял тип иҫәпләнә.
Стәрлетамаҡта икенсе ҙур йоғошло сирҙәр дауаханаһы төҙөлә
Башҡортостанда икенсе ҙур инфекция дауаханаһын төҙөргә кәрәк, тип белдерҙе республика Башлығы Радий Хәбиров хөкүмәттәге оператив кәңәшмәлә.
Был турала ул 3 октябрҙә Зубов ауылында пациенттар менән тулған йоғошло сирҙәр үҙәгендә булғандан һуң әйткәйне.
Башҡортостан Башлығы һүҙҙәренсә, яңы ковид-госпиталде Стәрлетамаҡта төҙөү зарур.
Премьер-министр Андрей Назаров ҡалала ике майҙансыҡ билдәләнеүен, әгәр ҡарар ҡабул ителһә, эштәрҙең башланасағын хәбәр итте.
Икенсе йоғошло ауырыуҙар үҙәге сираттан тыш проект була, ул башҡаларҙы ғәмәлгә ашырыу ваҡытын күсереү иҫәбенә һалына, тип аңлатты республика Башлығы.
Өфө инфекция үҙәге бюджетҡа 3,5 миллиард һумға төштө һәм рекордлы – ике айҙан аҙыраҡ ваҡыт эсендә төҙөлдө.
Стәрлетамаҡтағы яңы дауахананы 15 декабргә файҙаланыуға тапшырырға кәрәк, тине Радий Хәбиров.
Был мәсьәләне Рәсәйҙең һаулыҡ һаҡлау министры Михаил Мурашко менән телефон һөйләшеүендә тикшерҙем, ул был ҡарарҙы хупланы, тип хәбәр итте ул.
Төҙөлөш өсөн федераль берлектә финанслауҙы йәлеп итеү мөмкинлектәре ҡарала.
Башҡортостанда 65 йәштән өлкәндәр һәм сит ил кешеләре өсөн йәнә үҙизоляция режимы индерелде
Башҡортостан Башлығы Радий Хәбиров «Юғары әҙерлек» режимы тураһында указға сираттағы үҙгәрештәр индерҙе. 2 октябрҙән республикала 65 йәштән өлкәндәр үҙизоляция режимына ҡайтырға тейеш.
Урамға аҙыҡ-түлек, дарыу һатып алырға сығырға, баҡсаға йәки элемтә хеҙмәттәре ойошмаларына ғына барырға мөмкин.
Шулай уҡ ололарға табип тәғәйенләүе буйынса грипҡа ҡаршы вакцинация үтергә тәҡдим ителә.
«Рәсәйҙең башҡа граждандарының, республика биләмәһендәге сит ил, шулай уҡ гражданлығы булмаған кешеләрҙең үҙизоляция режимын үтәүен маҡсатҡа ярашлы тип иҫәпләргә», — тиелә указдың үҙгәртелгән пунктында.
Республикала бизнесҡа хәүеф төркөмөнә ҡараған хеҙмәткәрҙәргә грипҡа ҡаршы вакцинация үткәрергә тәҡдим ителә.
Республикала уҡыусыларҙың көҙгө каникулын оҙайтыуҙары ихтимал
Башҡортостанда көҙгө каникулды бер нисә көнгә оҙайтыуҙары ихтимал.
Был хаҡта республика Башлығы бөгөн хөкүмәттә уҙған оператив кәңәшмәлә әйтте.
Радий Хәбиров һүҙҙәренсә, каникул ваҡыты элеккесә ҡала, әммә уны 3-4 көнгә оҙайтыу хаҡында уйларға мөмкин.
«Балалар күберәк ял итә алһын, әйҙә, ошо турала уйлағыҙ», — тине республика Башлығы.
Ул шулай уҡ республиканың Мәғариф һәм фән министрлығы хеҙмәткәрҙәренә мәктәптәрҙәге хәлде һәм битлек режимын үтәүҙе өйрәнеү өсөн район-ҡалаларға сығырға ҡушты.
Башҡортостанда ата-әсә 5 йәшлек ҡыҙҙары менән янғында һәләк булған
Фото: Рәсәй Ғәҙәттән тыш хәлдәр министрлығының Башҡортостан Республикаһы буйынса баш идаралығының матбуғат хеҙмәте
5 октябрҙә төндә Башҡортостан Ғәҙәттән тыш хәлдәр министрлығының Кризислы хәлдәрҙә идара итеү үҙәгенә Өфө районы Лебяжий ҡасабаһында кирбес йорттоң яныуы тураһында хәбәр килгән.
«Тәүге янғын бүлектәре йорттоң мансарда ҡаты яныуын күргән.
Утты һүндергәндәр.
Урынға Рәсәй Ғәҙәттән тыш хәлдәр министрлығының Башҡортостан Республикаһы буйынса баш идаралығы етәксеһе килгән, — тип белдерҙеләр ведомствоның матбуғат хеҙмәтендә.
— Янғынды һүндереү өсөн Рәсәй Ғәҙәттән тыш хәлдәр министрлығынан 23 кеше һәм туғыҙ берәмек техника йәлеп ителгән».
Ҡотҡарыусылар утты һүндергән ваҡытта өс кешенең: ата-әсәнең һәм уларҙың 5 йәшлек ҡыҙҙарының кәүҙәһен тапҡан.
Янғын сәбәптәре асыҡлана.
2020 йылдың башынан республикала мең ярымдан ашыу ВИЧ-инфекциялы асыҡланған
2020 йылдың башынан республикала 1534 ВИЧ-инфекциялы асыҡланған, тип хәбәр иттеләр Республика СПИД-ты һәм йоғошло сирҙәрҙе иҫкәртеү, уларға ҡаршы көрәш үҙәгенән.
Уларҙың 908-е (59%) – ир-егеттәр, 626-һы (40%) – ҡатын-ҡыҙҙар.
Тәүге тапҡыр асыҡланғандар араһында 99 кеше холоҡ төҙәтеү учреждениеларында ултыра.
Ғинуарҙан алып сентябргә тиклем Башҡортостанда 595 ВИЧ-инфекциялы яҡты донъя менән хушлашҡан.
Республикала ВИЧ-инфекция йоҡторған 284 йөклө ҡатын-ҡыҙ теркәлгән, сирле әсәләрҙән 277 бала тыуған.
2020 йылдың туғыҙ айында Башҡортостанда бөтәһе 624 771 кеше ВИЧ-инфекцияға тикшереү үткән.
Хәҙер Башҡортостан буйынса ВИЧ менән ауырыу күрһәткесе 100 мең кешегә 37,87 тәшкил итә.
2019 йылдың ошо уҡ осоро менән сағыштырғанда сирләү 26% кәмегән.
Радик Юлъяҡшин Башҡортостан Башлығының мәҙәниәт һәм йәштәр сәйәсәте буйынса кәңәшсеһе итеп тәғәйенләнде
Радик Юлъяҡшин Башҡортостан Башлығының мәҙәниәтте һәм йәштәр сәйәсәтен үҫтереү мәсьәләләре буйынса кәңәшсеһе итеп тәғәйенләнде.
Ул был  вазифаны йәмәғәт башланғысында атҡара.
Радий Хәбиров тейешле бойороҡҡа ҡул ҡуйып, республика хөкүмәтендәге оператив кәңәшмәлә ошо турала хәбәр итте.
«Ул йәштәр мөхитендә башҡорт мәҙәниәтен пропагандалау өсөн күп эш башҡара, бик популяр, хәҙер ул беҙгә ныҡ ярҙам күрһәтә, шуға ошондай ҡарар ҡабул иттем», — тине республика Башлығы.
Хәтерегеҙгә төшөрәбеҙ, 2019 йылдың мартынан опера йырсыһы, Башҡорт опера театрының художество етәксеһе Асҡар Абдразаҡов та Башҡортостан Башлығының мәҙәниәт һәм сәнғәт мәсьәләләре буйынса кәңәшсеһе вазифаһын биләй.
Башҡортостан Башлығы Радий Хәбиров уҡытыусыларҙы байрам менән ҡотланы
Башҡортостан Башлығы Радий Хәбиров уҡытыусыларҙы һөнәри байрамы менән ҡотланы.
«Һеҙҙе Уҡытыусылар көнө менән ихлас ҡотлайым!
Был бөтә халыҡтың яратҡан байрамы, сөнки һәр беребеҙҙең тормошо белем менән бәйле.
Ата-әсәләрҙең изге теләктәре, мәктәп һәм юғары уҡыу йорто уҡытыусыларынан алған белем, остаздарҙың тырышлығы менән йәштәребеҙ ҙур тормошҡа юл һала.
Сухомлинскийҙың  «Йөрәгемде балаларға бирәм» тигән һүҙҙәре һеҙҙең баһалап бөтөргөһөҙ хеҙмәтегеҙҙең асылын тулыһынса асып бирә.
Хәҙерге заман уҡытыусыһы эрудициялы, цифрлы компетенцияларға эйә булырға, уҡыусыларҙы яратырға, балаларҙы үҙ аллы фекер йөрөтөргә өйрәтергә һәм үҙ өҫтөндә даими эшләргә тейеш.
Балаларға уның менән бер тулҡында булыу, дуҫлашырға, ижад итергә, яңы офоҡтарға барырға өйрәнеү мөһим.
Ошоларҙың бергә тура килеүе — уңышлы белем биреүҙең нигеҙе.
Коронавирус инфекцияһы таралыу хәүефе шарттарында уҡытыусылар үҙ бурысына яуаплы ҡарай.
Зинһар өсөн, үҙегеҙҙе һаҡлағыҙ һәм табиптарҙың кәңәшен тотоғоҙ.
Илһамлы хеҙмәтегеҙ артабан да тыуған республикабыҙҙың сәскә атыуы өсөн хеҙмәт итһен.
Һеҙгә ныҡлы һаулыҡ, именлек һәм изгелек теләйем», тиелә ҡотлауҙа.
Республикала һигеҙ градусҡа тиклем һалҡынайта
Башҡортостан синоптиктары көндәрҙең ҡапыл һалҡынайтыуы тураһында иҫкәртте — аҙна башында төндә температура 8 градусҡа тиклем түбәнәйә.
Дүшәмбе, 5 октябрҙә, башлыса яуым-төшөмһөҙ.
Ел төньяҡтан талғын.
Һауа температураһы төндә +1,-4 градус, урыны менән -8-гә тиклем, көндөҙ +6,+11.
Фактик һауа торошо картаһы мәғлүмәттәре буйынса, 5 октябрҙә төндә Учалыла 7 градус һыуыҡ булған.
Мораҡта  +3 градус йылы.
6 октябрҙә төндә яуым-төшөмһөҙ, көндөҙ урыны менән бер аҙ ямғыр.
Ел көнбайыштан талғын.
Һауа температураһы төндә +1,-4, көндөҙ +8,+13.
Шаршамбы, 7 октябрҙә, ваҡыты менән бер аҙ ямғыр яуыуы көтөлә, төндә ҡайһы бер төньяҡ һәм көнсығыш райондарҙа ҡар ҡатыш, урыны менән боҙлауыҡ.
Ел төньяҡтан талғын.
Һауа температураһы төндә -2,+3 градус, көндөҙ +6,+11.
Рәсәй Гидрометүҙәге фаразына ярашлы, октябрҙә Башҡортостан биләмәһендә уртаса айлыҡ һауа температураһының +4,+5 градус самаһы булыуы көтөлә, был норманан 1,5 градусҡа юғары.
Яуым-төшөм күләме күп йыллыҡ уртаса күрһәткестәргә ярашлы һәм аҙыраҡ була.
Пермь крайында ғәйнә башҡорттары вәкиле Туҡтамыш Ишбулатовҡа һәйкәл ҡуйылды
Пермь крайының Барҙа районы хакимиәте ҡаршыһында ғәйнә башҡорттарынан сыҡҡан тарихи шәхес Туҡтамыш Ишбулатовтың бюсы ҡуйылды.
Ул мәғдән сығарыусы, Уҫы даруғаһының Ғәйнә улусы старшинаһы, Өфө провинцияһы башҡорттарынан Уложенный комиссия депутаты булған.
Был объект — Пермь крайы башҡорттары ҡоролтайы оҙаҡ алып барған эштең һөҙөмтәһе.
Бюстың авторы — Башҡортостандың атҡаҙанған мәҙәниәт хеҙмәткәре, Рәсәйҙең Рәссамдар союзы ағзаһы Өлфәт Ҡобағошов.
Әлеге бюст — ғәйнә башҡорттарына арналған тарихи комплекстың бер өлөшө генә, тип хәбәр иттеләр Башҡорт ҡоролтайының матбуғат хеҙмәтенән.
Уның янында Туҡтамыш Ишбулатовтың шәжәрәһе лә урынлаштырылды, ә тирә-яҡтағы парк биләмәһе Барҙа районы хакимиәте булышлығы менән тәртипкә килтерелә.
Һәйкәлдәр композицияһын асыу тантанаһы 14 ноябргә тәғәйенләнгән.
«Был һәйкәлде әҙерләүҙә беҙгә Башҡортостан Хөкүмәте һәм Республика Башлығы ярҙам күрһәтте.
Әлеге паркта күптән инде Ғабдулла Туҡай һыны тора, Туҡтамыш Ишбулатовҡа һәйкәл асылыуы уның биләмәһен башҡорт халҡының мәҙәни үҙәгенә әйләндерер тип көтөлә.
Был ике һәйкәлде тоташтырған һуҡмаҡта иһә «Дуҫлыҡ күпере» тип аталған объект төҙөлә.
Ғөмүмән алғанда, һуңғы бер нисә йылда Башҡортостандың беҙгә — Пермь башҡорттарына ҡарата ҙур хәстәрлеген һәм ярҙамын тоябыҙ», — тип белдерҙе Пермь крайы башҡорттары ҡоролтайы рәйесе Рәсил Мөхәмәтйәнов.
Быйыл шулай уҡ Башҡортостан Башлығы гранты ярҙамында «Ғәйнә диалекты һүҙлеге»,  Пермь крайында тыуған яҙыусы Наил Ғәбдүшевтең башҡорт теленең ғәйнә диалектында сыҡҡан шиғырҙар йыйынтығы донъя күрҙе.
Пермь крайында эшләгән башҡорт теле уҡытыусылары өсөн методик семинар уҙғарылды.
Әле «Аҡбуҙат» республика балалар журналы менән берлектә башҡорт теленең ғәйнә диалектында балалар өсөн журнал баҫмаға әҙерләнә.
Республикала COVID-19 менән дауаханаға һалынған сирлеләр һаны ҡырҡа артҡан
Һуңғы тәүлектә Башҡортостандың covid-госпиталдәренә яңы коронавирус инфекцияһы диагнозы раҫланған 18 пациент килтерелгән.
Шулай итеп, әлеге ваҡытта 102 кеше — стационарҙа, 684-е өйҙә дауалана.
Республиканың һаулыҡ һаҡлау министры Максим Забелин һүҙҙәренсә, пандемия башланғандан алып 9 051 — сир йоҡтороу, 42 үлем осрағы теркәлгән.
Һуңғы тәүлектә 15 кеше дауахананан сығарылған.
Башҡортостанда көн һайын дауахананан тыш пневмония йоҡтороу осраҡтары асыҡлана.
Тәүлек эсендә 178 яңы пациент, 85-е һауыҡҡан.
Башҡортостан һәм «Башнефть» араһында Өфө нефть эшкәртеү заводын яңыртыу тураһында инвестиция килешеүе төҙөлдө
Бөгөн Башҡортостан Башлығы Радий Хәбиров Өфө нефть эшкәртеү комплексының эше менән танышты.
«Башнефт»тең генераль директоры Хәсән Татриев компанияның етештереү эшмәкәрлеге һәм инвестиция проекттары хаҡында һөйләне.
Бөгөн республика һәм нефть компанияһы араһында «Башнефть» акционерҙар нефть компанияһы асыҡ акционерҙар йәмғиәте филиалында — «Башнефть-Өфө нефть эшкәртеү заводы»нда элементар көкөрт етештереү ҡулайламаһының резерв технологик линияһын төҙөү буйынса инвестиция килешеүенә ҡул ҡуйылды.
Объектты сафҡа индереү көкөрт һәм башҡа зарарлы матдәләр аҙ булған Евро-5 һәм Евро-6 юғары сифатлы  мотор яғыулығын сығарыу һөҙөмтәһендә «Башнефть-Өфө нефть эшкәртеү заводы» филиалының етештереү ҡулайламаларында барлыҡҡа килгән көкөртлө-водородлы газды үтилләштереү күләмен арттырырға мөмкинлек бирергә тейеш.
Был иһә нефть эшкәртеү комплексының етештереү ҡулайламаларының һауаға кире йоғонтоһон кәметә.
Инвестиция килешеүе шарттары буйынса, «Башнефть» проектты финансларға һәм яңы производствола өҫтәмә эш урындары булдырырға бурыслы.
Технологик линия төҙөлөшөн 2023 йылдың майында тамамлау планлаштырыла.
«Тәжрибә күрһәтеүенсә, Башҡортостан хөкүмәтенең һәм «Башнефт»тең беҙ һайлаған үҙ-ара эш итеү формаһы һөҙөмтәле булып тора.
Шуға ла киләсәккә ышаныслы ҡарайбыҙ.
Иҡтисади хәлдең ҡатмарлы булыуына ҡарамаҫтан, «Башнефть» үҙенең инвестиция программаһын туҡтатмай, ә киреһенсә, уны 10 проценттан ашыуға арттыра, шуның өсөн һеҙгә рәхмәтлебеҙ», — тип билдәләне Радий Хәбиров.
Республикала айырылышҡан ата-әсәләр балаларын торлаҡ менән тәьмин итергә тейеш
Башҡортостанда ата-әсә айырылышҡан осраҡта баланың торлаҡҡа хоҡуғын яҡлаған закон көсөнә инде.
Бынан алда Башҡортостан Республикаһының Ғаилә кодексына бала ауыр сирләгән осраҡта ата-әсәнән өҫтәмә аҡса алырға мөмкинлек биргән үҙгәрештәр индерелгәйне.
Яңы үҙгәрештәр бала атаһы йәки әсәһе менән насар торлаҡ шарттарында йәшәгән, ә икенсеһенең яуаплылыҡ алғыһы килмәгән осраҡҡа ҡағыла.
Был осраҡта суд аша баланы торлаҡ йәки уны ҡуртымға алыу өсөн аҡса менән тәьмин итеүҙе һорарға мөмкин.
Дәүләт Йыйылышы ошо законды ғәмәлгә ашырыу тәжрибәһен күҙәтеп барырға ниәтләй.
«Бында балаларҙың торлаҡҡа хоҡуғын яҡлау маҡсатында закондың үтәлешенә ирешергә, баланы тәрбиәләгән ата йәки әсә ошо хоҡуҡтан артыҡ файҙаланырға тырышмаһын өсөн контролдә тоторға кәрәк», — тине Башҡортостан парламенты спикеры Константин Толкачев.
Асыҡ мәғлүмәттәргә ярашлы, Рәсәйҙә балалы ғаиләләрҙең өстән бер өлөшө – яңғыҙ ата-әсәле.
Федераль суд приставтары хеҙмәте хеҙмәткәрҙәренең алимент буйынса башҡарыу производствоһы 1 миллиондан аҙ булмай.
Шул уҡ ваҡытта бурыстың дөйөм күләменән 10% аҙырағын ғына түләттереүгә өлгәшелә.
Сибайҙа «Һылыуҡай-2020» матурлыҡ конкурсына кастинг уҙҙы
Көньяҡ-көнсығыш зонала «Һылыуҡай-2020» Бөтә Рәсәй башҡорт һылыуҡайҙары конкурсына кастинг үтте.
Уҙғарыу урыны итеп Сибай ҡалаһы һайланды.
Һайлап алыу турында Баймаҡ, Йылайыр, Ейәнсура, Күгәрсен, Хәйбулла райондары һәм Сибай ҡыҙҙары ҡатнашты.
Уның һөҙөмтәләре буйынса Гран-приҙы Сибайҙан Шәүрә Яхина яуланы. Беренсе урынды Зөһрә Хайсарова (Күгәрсен районы) алды. Икенсе урынды Гөлдәр Һабаншина (Йылайыр районы) менән Юлиә Мөхәмәтйәнова (Сибай) бүлеште. Өсөнсө урында – Наҙгөл Байғотлина (Баймаҡ районы) һәм Айзилә Солтанова (Йылайыр районы).
Аҙаҡҡы һайлап алыу туры 2020 йылдың 7 ноябрендә Өфөлә була.
Конкурстың икенсе этабында ҡатнашыу өсөн ғаризалар 2020 йылдың 1 ноябренә тиклем ҡабул ителә.
Беренсе һәм икенсе турҙа ҡатнашыусылар конкурс номерҙарын әҙерләргә тейеш:
— визитка (башҡорт телендә ҡыҫҡаса үҙең менән таныштырыу).
Жюри ағзалары ҡатнашыусыларға өҫтәмә һорауҙар бирергә хоҡуҡлы, ижади конкурс (башҡорт бейеүе, йыр/таҡмаҡ), дефиле.
Уҙған аҙнала кастинг Ҡазанда ойошторолдо. 9 октябрҙә – Санкт-Петербургта, 11 октябрҙә Мәскәүҙә һайлап алыу турҙары була.
Эпидемиологик хәлгә бәйле онлайн үткәрергә мөмкин, тип белдерҙе ойоштороусылар.
Рәсәйҙә «гараж амнистияһы» тураһында закон ҡабул итергә йыйыналар
Рәсәйҙә йыл аҙағына тиклем «гараж амнистияһы» тураһында закон ҡабул итергә йыйыналар.
Росреестрҙа аңлатыуҙарынса, уның ярҙамында ябайлаштырылған формала гаражға һәм ошо биләмәгә хоҡуҡ алырға мөмкин.
Ведомство мәғлүмәттәренә ярашлы, күп йылдар элек үҙ гараждарын төҙөгән 3,5 миллионға яҡын автоһәүәҫкәр төрлө сәбәптәр менән милеккә хоҡуғын теркәүҙән мәхрүм булды, шуға уларҙы һата, бүләк итә, мираҫ итеп ҡалдыра, емергән өсөн компенсацияға дәғүә итә алмай.
2004 йылдың 31 декабренә тиклем һалынған һәм дәүләт йәки муниципаль ерҙә урынлашҡан гараждар амнистияға эләгергә мөмкин.
Хужанан быны раҫлаған документтар талап ителә, уларҙың исемлеге һуңғараҡ билдәле була.
Шулай уҡ пай өсөн түләү, кооперативта гараж тотоу һәм ремонтлау, бүлеү тураһында ҡарар йәки гараж һатып алыу тураһында килешеү кәрәк.
Өфөлә Рудольф Нуриевҡа арналған балет ҡуйыла
Башҡорт опера һәм балет театры Рудольф Нуриев тураһында балет ҡуйырға йыйына.
Әлегә ул «Нуриев» тип атала, тип һөйләне «Башинформ» агентлығына театрҙың генераль директоры Илмар Әлмөхәмәтов.
Премьера 83-сө миҙгелдең аҙағына билдәләнгән.
Әлеге ваҡытта күренекле француз хореографы Ролан Петиҙың фонды менән һөйләшеүҙәр алып барыла.
Балетты Башҡорт опера һәм балет театрының саҡырылған баш балетмейстеры, Рәсәйҙең атҡаҙанған артисы, халыҡ-ара конкурстар лауреаты Иван Васильев сәхнәләштерә.
Шуны билдәләп үтергә кәрәк: октябрь айында Париж милли операһында Рудольф Нуриев иҫтәлегенә балет тамашаһы ҡуйыла.
Театр йондоҙҙары һәм төп бейеүселәре уның бөйөк «Йоҡоға талған һылыуҡай», «Ромео һәм Джульетта», «Щелкунчик», «Аҡҡош күле», «Золушка», «Манфред» һәм «Дон Кихот» балеттарынан соло һәм па-де-де башҡарып, уға үҙҙәренең хөрмәтен белдерә.
Бөрйән районында мәктәптәр офлайн-уҡытыуға күсә
Башҡортостандың Бөрйән районында мәктәптәр офлайн-уҡытыуға күсә.
«Башинформ» хәбәр иткәнсә, COVID-19, дауахананан тыш пневмония һәм киҫкен респиратор вирус инфекцияһы менән ауырыусыларҙың артыуына бәйле муниципалитетта 23 сентябрҙән карантин саралары индерелгәйне.
Был аҙнала сикләү саралары әкренләп ғәмәлдән сығарыла башланы.
Бөтә мәктәптәр ҙә тиерлек элекке эш форматына ҡайтты, тип хәбәр итте РБК Өфө район хакимиәтенең эштәр идарасыһы Ғайса Хәлитовҡа һылтанма менән.
Ике ҙур мәктәптә – Иҫке Собханғолда һәм Байназарҙа онлайн-уҡытыу дауам итә.
Бында башланғыс класс уҡыусылары, шулай уҡ туғыҙынсы һәм ун беренсе кластар ғына мәктәпкә йөрөй, ҡалғандары өйҙән уҡый.
Муниципалитетта күмәк кеше ҡатнашлығындағы саралар уҙғарыуға сикләүҙәр ғәмәлдә ҡала.
Башҡортостан Республикаһының Һаулыҡ һаҡлау министрлығы мәғлүмәттәре буйынса, сентябрҙә Бөрйән районында дауахананан тыш пневмония менән сирләүҙең 60 осрағы теркәлде.
Биш кешелә коронавирус инфекцияһы бар.
Үҙәк район дауаханаһы мәғлүмәте буйынса, районда ҡатмарлы хәл килеп тыуҙы, «сирҙең юғары нөктәһенә еткән мәле, табиптарҙың байтағы ауырып китте, күптәре, хәҙер һауығып, эшкә сыҡты, сирле халыҡ ағымы көсәйә генә».
Шуға бәйле 28 сентябрҙә Бөрйән үҙәк район дауаханаһында дауахананан тыш пневмония менән сирләгән пациенттарҙы дауалау өсөн провизор госпитале асылды, тип хәбәр итте агентлыҡ.
Рәсәйҙә сәйәхәт өсөн аҡсаны кире ҡайтарыу программаһы 5 декабргә тиклем оҙайтылды
Рәсәйҙә туристик кешбэктың икенсе этабы башлана.
15 октябрҙән 5 декабргә тиклем программа сиктәрендә турҙар һәм ҡунаҡханала йәшәү өсөн түләү мөмкинлеге бар.
Был хаҡта Ростуризм етәксеһе Зарина Догузова хәбәр итте.
Сәйәхәткә 15 октябрҙә юлланырға була, 2021 йылдың 10 ғинуарына тиклем ҡайтырға кәрәк.
Сәфәр өсөн аҡсаны кире ҡайтарыу ҡағиҙәләре лә үҙгәрҙе.
«Хәҙер программала ике көнлөк сәфәрҙәр ҡатнаша, ял көндәрендә ҡыҫҡа сәйәхәткә сығырға мөмкин.
Беҙ кешбэк алыу өсөн кәрәкле турҙың йәки йәшәүҙең минималь хаҡы буйынса талапты бөтөрҙөк.
Хәҙер төрлө турҙар өсөн аҡсаны 20% күләмендә кире ҡайтарып алырға була.
Ә кире ҡайтарыуҙың максималь күләме 20 меңгә тиклем арттырылды», – тине Зарина Догузова.
Федераль һауа транспорты агентлығы Өфөнән Лондонға һәм Ҡаһирәгә осорға рөхсәт бирҙе
Федераль һауа транспорты агентлығы Өфөнән Лондонға һәм Ҡаһирәгә осорға рөхсәт бирҙе.
Пассажирҙар ташыу хоҡуғын «АзурЭйр» авиакомпанияһы алды.
Бойороҡ ведомствоның рәсми сайтында баҫылған.
Лондонға аҙнаһына ике тапҡыр осоу планлаштырыла.
Бынан тыш, Даламан аэропортына осоштар аҙнаһына дүрт тапҡырға тиклем арттырыла.
Сит ил аэропорттарына тура рейстар юҡ.
Республиканың Һаулыҡ һаҡлау министрлығы коронавирус һәм пневмония менән сирләү буйынса яңы мәғлүмәттәрҙе хәбәр итте
Башҡортостанда COVID-19 һәм пневмония йоҡтороусылар арта. 7 октябргә республикала 9098 кешелә яңы коронавирус инфекцияһы диагнозы раҫланған.
Һуңғы тәүлектә – 47 осраҡ.
Дауаханаға – 108 пациент, 11 (бөтәһе 8234) кеше һауыҡҡан.
Республика дауаханаларында ятҡан алты кешенең хәле ауыр, бер сирле үпкәне яһалма елләтеү аппаратына мохтаж, ә 714 кеше өйҙә дауалана.
Коронавирустан үлем осраҡтары элекке кимәлдә – 42.
Икенсе аҙна рәттән Башҡортостанда дауахананан тыш пневмония менән ауырыусыларҙың артыуы күҙәтелә.
Һуңғы тәүлектә 186 осраҡ (бер көн элек 178) теркәлгән.
Шул уҡ ваҡытта 92 кеше сирҙе еңгән.
Пневмония менән дауаханаға оҙатылғандар һәм уларҙың хәле тураһында Һаулыҡ һаҡлау министрлығы хәбәр итмәй.
Бынан алда Өфөлә 5-се, БДМУ ҡарамағындағы клиниканы (6-сы) һәм 8-се стационарҙы йәнә ковид-госпиталь итеп үҙгәртеүҙәре билдәле булды.
Ковид һәм пневмония менән ауырыусыларҙы 4-се йоғошло сирҙәр дауаханаһында, Дим районының Ҡала клиник дауаханаһында, шулай уҡ Өфө районының Зубов ауылындағы яңы инфекция үҙәгендә дауалайҙар.
Башҡортостанда 2020 йылдың Шәһит Хоҙайбирҙин исемендәге премия лауреаттары билдәле булды
Башҡортостанда 2020 йылдың Шәһит Хоҙайбирҙин исемендәге журналистар премияһы лауреаттары билдәләнде.
Быйыл Башҡортостан Республикаһы Хөкүмәтенең Шәһит Хоҙайбирҙин исемендәге премияһына түбәндәге авторҙар лайыҡ булды:
«Молодежная газета» баҫмаһы хәбәрсеһе Эмилия Завричко, ошо гәзиттә баҫылған социаль әһәмиәтле темаларға мәҡәләләре өсөн;
«Йәшлек» гәзите хәбәрсеһе Нур Ҡәҙербаев, «Йәшлек» гәзитендә донъя күргән спорт тематикаһына мәҡәләләр циклы өсөн;
Журналистика ветераны Зөһрә Ҡотлогилдина, «Һуғыш балалары һөйләй» китабы өсөн.
Бүләкләү тантанаһы иртәгә, 8 октябрҙә, Республика йортонда була.
Өфөлә билдәле адвокат Алексей Зеликман коронавирустан вафат булған
Өфөлә билдәле адвокат Алексей Зеликман коронавирустан вафат булған.
Был хаҡта киң мәғлүмәт саралары һәм агентлыҡтың үҙ сығанаҡтары хәбәр итте.
Ике көн элек ул 8-се ҡала дауаханаһына һалынған.
Әйтеүҙәренсә, кисә төнгә ҡарай ул үҙе ағза булып торған Башҡортостан башлығы ҡарамағындағы Кеше хоҡуҡтары буйынса совет чатына инеп сыҡҡан.
«Коммерсант-Башҡортостан» яҙыуынса, Алексей Зеликмандың Өфөнөң төҙөлөш буйынса элекке вице-мэры Александр Филлиппов (ул аҡланды), адвокат Николай Чимчуктың ярҙамсыһы Сергей Кожевниковтың автомобилен шартлатыу һәм башҡа шау-шыу тыуҙырған эштәрҙе алып барған.
«Алексей Зеликман йыш ҡына матбуғат сараларының тикшереү барышында енәйәт эштәре хаҡында яҙыуына ҡаршы булды, сөнки был судтарҙа ошондай эштәрҙе объектив ҡарауға ҡамасаулай тип иҫәпләне», — тип билдәләй баҫма.
«Урал Батыр уты» марафоны Республика көнөнә концерттар әҙерләй
«Урал Батыр уты» төбәк-ара башҡорт мәҙәниәте марафоны Башҡортостан Республикаһы көнөнә ҡарата концерттар әҙерләй.
8-11 октябрҙә республиканың барлыҡ район-ҡалаларында күләмле мәҙәни саралар ойошторола, унда Башҡортостандың сәнғәт оҫталары, солистары һәм коллективтары ҡатнаша.
Улар:
– популяр йырсылар Радик Юлъяҡшин/Elvin Grey, Рөстәм Ғиззәтуллин, рок-башҡарыусы Альберт Исмаил,
– «Арғымаҡ», «Дәрүишхан», «Алтынай» төркөмдәре, ZAINETDIN этно-проекты,
– Ф.Ғәскәров исемендәге дәүләт академия халыҡ бейеүҙәре ансамбле,
– Х.Әхмәтов исемендәге Башҡорт дәүләт филармонияһы солистары,
– М.Ғафури исемендәге Башҡорт академия драма театры артистары,
– М.Кәрим исемендәге Милли йәштәр театры артистары,
– республиканың Сибай, Нефтекама, Стәрлетамаҡ һәм Учалы филармониялары.
Баш ҡалала Шәһит Хоҙайбирҙиндың тыуған көнө уңайынан иҫтәлекле саралар уҙғарыла
9 октябрҙә күренекле дәүләт һәм йәмәғәт эшмәкәре, журналист Шәһит Хоҙайбирҙиндың тыуыуына 124 йыл тула.
Республика йортонда Башҡортостан Республикаһы Хөкүмәтенең Шәһит Хоҙайбирҙин исемендәге премияһы лауреаттарын бүләкләү тантанаһы була.
Хоҙайбирҙиндың тыуған көнөн билдәләү барышында һәм Башҡортостан Республикаһының дәүләт суверенитеты тураһында Декларация ҡабул ителеүгә 30 йыл тулыу алдынан Милли музейҙың филиалында – Шәһит Хоҙайбирҙин музейында хәтер сараһы ойошторола.
Көндөҙгө сәғәт 11-ҙә Ш.Хоҙайбирҙиндың йорт-музейында «Ш.Ә.Хоҙайбирҙиндың биографияһы буйынса яңы документтар һәм материалдар» күргәҙмәһе асыла, йорт-музейҙың яңы баҫмалары менән таныштырыу сараһы уҙа.
Сәғәт 12-лә Ленин исемендәге паркта Шәһит Хоҙайбирҙиндың ҡәберенә сәскә һалыу тантанаһы башлана.
Сараға Шәһит Хоҙайбирҙин исемендәге республика премияһы лауреаттары, Башҡортостан Республикаһының Журналистар берекмәһе, Өфө ҡалаһының Үҙәкләштерелгән балалар китапханалары системаһы, Милли музей вәкилдәре, шулай уҡ ғалимдар һәм тыуған яҡты өйрәнеүселәр саҡырылған.
Өфөлә республиканың иң яҡшы башҡорт һәм рус телдәре уҡытыусылары бүләкләнде
Фото: Башҡортостан Башлығының матбуғат хеҙмәте
Өфөлә башҡорт һәм рус телдәрен уҡытҡан иң яҡшы 50 уҡытыусы республика хөкүмәтенең аҡсалата премияһы менән бүләкләнде.
Бүләкләү тантанаһы бөгөн Башҡортостандың мәғарифты үҫтереү институтында уҙҙы.
2020 йылда республика комиссияһы 125 уҡытыусының конкурс материалдарын ҡараны, шуларҙың 77-һе — башҡорт теле, 48-ҙе — рус теле уҡытыусылары.
Иң яҡшы 50 уҡытыусыға 50 мең һум күләмендә аҡсалата премия тапшырылды.
«Был аҙна ваҡиғаларға бай булды.
5 октябрҙә беҙ Уҡытыусылар көнөн билдәләнек, 11 октябрҙә – Республика көнө.
Байрам алдынан республикабыҙҙың дәүләт телдәренән белем биргән иң яҡшы уҡытыусыларын ҡотлайбыҙ.
Башҡортостан хөкүмәте һәм республика комиссияһы исеменән иң яҡшы башҡорт һәм рус телдәре уҡытыусылары конкурсында еңеүегеҙ менән ҡотлап, баһалап бөтөргөһөҙ хеҙмәтегеҙгә рәхмәт белдерәм һәм яңы ижади үрҙәр теләйем», — тине Башҡортостан Республикаһы хөкүмәте вице-премьеры Фәнүр Йәғәфәров.
Уҡытыусыларҙы Башҡортостан Республикаһының мәғариф һәм фән министры Айбулат Хажин сәләмләне.
«Иң яҡшы уҡытыусылар, үҙ эше оҫталарының конкурсы тамамланды.
Һеҙ мәғариф системаһында миссияғыҙҙы лайыҡлы үтәйһегеҙ.
Балаларҙы һөйләргә, уйларға, үҙ фекерен матур итеп әйтергә өйрәтәһегеҙ.
Башҡортостан Республикаһы Хөкүмәтенең 2007 йылдың 15 ғинуарындағы «Иң яҡшы башҡорт һәм рус телдәре уҡытыусыларын аҡсалата бүләкләү тураһында» ҡарары «Башҡортостан Республикаһы халыҡтары тураһында», «Башҡортостан Республикаһында мәғариф тураһында» Башҡортостан Республикаһы закондарына ярашлы дәүләт телдәрен уҡытыу сифатын яҡшыртыу, башҡорт һәм рус телдәре уҡытыусыларын матди дәртләндереү маҡсатында ҡабул ителде.
Ошо йылдарҙа һөҙөмтәле профессиональ эшмәкәрлеге һәм Башҡортостан мәғарифын үҫтереүгә тос өлөш индергән өсөн республиканың дәүләт телдәрен уҡытҡан иң яҡшы 650 уҡытыусы аҡсалата премия менән бүләкләнде.
Башҡортостанда табиптар коронавирустан һуң һаулыҡты бал һәм ҡымыҙ менән нығытырға кәңәш бирә
Башҡортостанда табиптар COVID-19 менән ауырығандан һуң һаулыҡты бал һәм ҡымыҙ менән нығытырға тәҡдим итә.
Шулай уҡ тын алыу һәм дөйөм нығындырыу гимнастикаһын эшләргә кәрәк, тип кәңәш бирҙе белгестәр республиканың Һаулыҡ һаҡлау министрлығы брифингында.
«Дауахананан сыҡҡас, пульмонологта йәки терапевта тикшерелеп торорға кәрәк.
Сәләмәт йәшәү рәүеше алып барырға – дөрөҫ туҡланырға, табип кәңәштәрен үтәргә һәм диспансеризация тураһында онотмаҫҡа», —  тип өҫтәне табиптар.
«Рәсәй студенты 2020» конкурсында Башҡортостан исеменән Елизавета Яблочкина ҡатнаша
Новосибирскиҙа «Рәсәй студенты 2020» Бөтә Рәсәй конкурсы башланды.
Башҡортостан Республикаһынан Елизавета Яблочкина ҡатнаша.
Ҡыҙға 20 йәш, ул Башҡорт дәүләт университетының өсөнсө курсында уҡый. Һөнәре – археолог-этнограф.
Бала сағында уҡ, Шүлгәнташ мәмерйәһенә барып ҡайтҡандан һуң, тормошон археология менән бәйләргә теләүен аңлай.
«Һәр кем үҙенең тамырҙарын өйрәнергә, тыуған төйәгенең тарихы менән ҡыҙыҡһынырға һәм уны белергә тейеш, тигән фекерҙәмен.
Елизавета үҙен актер оҫталығында һынай, китаптар уҡый, сәйәхәт итергә ярата һәм донъяның бөтә илдәренә барып ҡайтырға хыяллана.
Бер нисә йыл элек моделинг донъяһын асҡан ҡыҙ хәҙер — «Bashkirian Beauty» моделе.
Өфөлә Республика көнөнә арналған концертта Юрий Шевчук сығыш яһай
11 октябрҙә «Торатау» конгресс-холының Өфө амфитеатры биләмәһендәге Республика байрам программаһына эстрада йондоҙҙары саҡырылған.
Республика көнөнә ҡарата программа «Башҡортостан Республикаһы Гимны» республика флешмобынан һәм «Урал батыр уты» этник мәҙәниәт марафонынан башлана.
«Башинформ» мәғлүмәт агентлығына Мәҙәниәт министрлығынан хәбәр итеүҙәренсә, артабан Юрий Шевчуктың һәм ДДТ төркөмөнөң, Lumen рок-төркөмөнөң, Элвин Грейҙың (Радик Юлъяҡшин), Томас Мраздың һәм Zainetdin шоу-проектының сығыштары көтөлә.
Программа киске сәғәт 6-ла башлана.
Сара эпидемиологик талаптарҙы күҙ уңында тотоп ойошторола.
Өлфәт Мостафин COVID-19 йоҡторған кеше менән аралашҡандан һуң үҙизоляцияға китте – Өфө мэрияһы
Өфө хакимиәте башлығы Өлфәт Мостафин COVID-19 йоҡторған кеше менән аралашҡандан һуң үҙизоляцияға китте, тип хәбәр итте баш ҡала мэрияһының матбуғат секретары Марсель Байдәүләтов.
Билдәле булыуынса, мэр уҙған аҙнанан уҡ үҙизоляцияла.
Хакимиәттә һуңғы оператив кәңәшмәләрҙе уның урынбаҫары Радмил Мөслимов үткәрҙе.
Өфөлә Дуҫлыҡ монументында үткәүел төҙөргә ҡамасаулаған киоск һүтелде
Өфөлә Дуҫлыҡ монументында үткәүел төҙөргә ҡамасаулаған киоск һүтелде, тип хәбәр итте «Уфавед» порталы.
Властар киоск хужаһы менән килешеү юлын эҙләгән арала эштәр туҡтатылып торҙо.
Ҡала хакимиәте, ниһайәт, бәхәсте яйға һалды, ул суд ҡатнашлығынан тыш хәл ителә, дәғүәләр кире алына.
Компенсация суммаһы тураһында хәбәр ителмәй.
Радий Хәбиров Салауат Юлаев исемендәге дәүләт премияһы менән бүләкләне
Бөгөн Башҡортостан Башлығы Радий Хәбиров әҙәбиәт, сәнғәт, архитектура өлкәһендә Салауат Юлаев исемендәге дәүләт премияһын тапшырҙы.
Быйылғы лауреаттар: «Беренсе Республика» тулы метражлы нәфис фильмы өсөн кинорежиссёр Булат Йосопов һәм Заһир Исмәғилев исемендәге Өфө дәүләт сәнғәт институты доценты Гөлсәсәк Саламатова; Гүзәл Яхинаның  романы буйынса «Зөләйха күҙҙәрен аса» һәм Мәжит Ғафури повесы буйынса «Ҡара йөҙҙәр» спектаклдәре өсөн Мәжит Ғафури исемендәге Башҡорт академия драма театрының баш режиссеры Айрат Абушахманов һәм Мәжит Ғафури исемендәге Башҡорт дәүләт академия драма театрының баш рәссамы Альберт Нестеров; «Тыуған ил образы – ғөрөф-ғәҙәттәр һәм рухлылыҡ» нәфис әҫәрҙәр циклы өсөн рәссам Хәтип Фазылов.
Булат Йосопов башҡорт кинематографы ветерандарына «Башҡортостан» киностудияһын ойоштороуға һалған хеҙмәттәре өсөн рәхмәт белдерҙе һәм бының бөтә кинематографистар өсөн награда булыуын әйтте.
«Хәҙер беҙҙә тулы метражлы фильмдар төшөрөү өсөн бөтә шарттар, камералар бар, ошо ваҡыт эсендә йәш быуын кинематографистар үҫеп сыҡты.
Фильмдарыбыҙ фестивалдәрҙә лайыҡлы наградалар яулай.
Мин, һис шикһеҙ, беҙҙең фильмды шундай юғары баһалап, дәүләт премияһы тапшырғандары өсөн ғорурланам.
Киләсәктә күренекле шағир Рәми Ғарипов тураһында фильм төшөрөргә йыйынам.
Республика беҙгә ярҙам итер һәм фильм мотлаҡ киң экранға сығыр тип ышанам», — тип үҙенең пландары менән уртаҡлашты Булат Йосопов.
Республика Башлығы билдәләүенсә, ул «Беренсе республика» фильмын рәхәтләнеп ҡараған, ул уға ныҡ оҡшаған.
«Әгәр ҡарамаған булһағыҙ, бөтәгеҙгә лә уны ҡарарға тәҡдим итәм», — тине Радий Хәбиров һәм премия лауреаттарын етеп килгән байрам – Республика көнө менән ҡотланы.
Рәсәй почтаһы байрам көндәрендә эш графигын хәбәр итте
2020 йылдың 11 октябре (йәкшәмбе) Башҡортостандың барлыҡ почта бүлексәләре өсөн ял тип иғлан ителде.
Был көндә ваҡытлы матбуғат таратылмай, почта йәшниктәренән хаттар алынмай.
Шәмбе, 10 октябрҙә, почта бүлексәләре графикка ярашлы эшләй, эш көнө бер сәғәткә ҡыҫҡара.
Дүшәмбе, 12 октябрҙә, Рәсәй почтаһы бүлексәләре клиенттарҙы йәкшәмбе режимы буйынса ҡабул итә.
13 октябрҙә Рәсәй почтаһы бүлексәләре ғәҙәти график буйынса эшләй башлай.
Ҡайһы бер ауыл почта бүлексәләре өсөн башҡа эш режимы билдәләнеүе мөмкин.
Пенсия һәм пособие Рәсәй Пенсия фондының республика бүлексәһе менән килешеүгә ярашлы таратыла.
Шулай уҡ Рәсәй почтаһының мобиль ҡушымтаһында йәки компанияның сайтында эш режимын аныҡларға йәки картала яҡындағы асыҡ почта бүлексәһен табырға мөмкин.
Өфөлә киң мәғлүмәт саралары вәкилдәренә маҡтаулы исемдәр һәм премиялар тапшырылды
Бөгөн Республика йортонда киң мәғлүмәт саралары тармағы вәкилдәрен бүләкләү тантанаһы уҙҙы.
Маҡтаулы исемдәрҙе һәм Башҡортостан Республикаһы Хөкүмәтенең Шәһит Хоҙайбирҙин исемендәге премияларын  хөкүмәт вице-премьеры Фәнүр Йәғәфәров тапшырҙы.
«Журналист һүҙе әүәлгесә ҙур әһәмиәткә эйә, һеҙ республикабыҙҙа булған хәл-ваҡиғаларҙы әүҙем яҡтыртаһығыҙ, матбуғатты уҡыусыларға, телетамашасыларға һәм радиотыңлаусыларға мәғлүмәт ағымында йүнәлеш алырға, ваҡиғалар барышын анализларға һәм республиканың көн тәртибен күҙәтеп барырға ярҙам итәһегеҙ.
Шулай уҡ һеҙ мәҙәниәтте, әҙәбиәтте, сәнғәтте, тыуған төйәгебеҙ тарихын һаҡлауға һәм үҫтереүгә тос өлөш индерәһегеҙ.
Башҡортостан хөкүмәте исеменән барлыҡ киң мәғлүмәт саралары хеҙмәткәрҙәренә мөһим эшегеҙ өсөн рәхмәт белдерәм», —  тине Фәнүр Йәғәфәров.
2020 йылда Шәһит Хоҙайбирҙин исемендәге премияға 18 авторҙың һәм коллективтың эштәре тәҡдим ителде.
Премияға спорт тематикаһына мәҡәләләр циклы өсөн «Йәшлек» гәзите хәбәрсеһе Нур Ҡәҙербаев һәм «Һуғыш балалары һөйләй» китабы өсөн журналистика ветераны Зөһрә Ҡотлогилдина лайыҡ булды.
Социаль әһәмиәтле темаларға мәҡәләләре өсөн бүләкләнгән «Молодежная газета» баҫмаһы хәбәрсеһе Эмилия Завричко өс2н премияны «Молодежная газета» мөхәррире Елена Киселева алды.
«Башҡортостан Республикаһының атҡаҙанған матбуғат һәм киң мәғлүмәт хеҙмәткәре» исеме менән бүләкләнеүселәр:
Башҡортостан «Китап» нәшриәтенең техник мөхәррире Венера Абдрахманова,
«Карауан-Һарай» гәзитенең компьютерҙа версткалау инженеры Салауат Аҡдәүләтов (Ырымбур ҡалаһы),
Балтас мәғлүмәт үҙәге директоры (баш мөхәррире) Рөстәм Вәлиев,
«Башҡортостан ҡыҙы» журналының баш мөхәррире Гөлназ Ҡотоева,
Учалы телерадиостудияһының үҙ хәбәрсеһе Гөлсирә Сабирова,
«Ҡыҙыл таң» гәзите редакцияһының яуаплы секретары Илдар Фазлетдинов,
«Толпар» журналының баш мөхәррир урынбаҫары Илдус Фазлетдинов,
«Өмөт» гәзитенең баш мөхәррир урынбаҫары – яуап секретары Рөстәм Хәнәфин,
«Республика Башкортостан» гәзитенең реклама бүлеге белгесе Ирина Япарова,
Башҡортостан Республикаһының Журналистар берекмәһе ағзаһы – БСТ телеканалында «Честно говоря» телепроекты продюсеры Рәзиф Абдуллин,
«Өфө» нәшриәт йорто»ноң әйҙәүсе инженеры Любовь Мищенко,
«Вечерняя Уфа» гәзитенең төп эшмәкәрлек буйынса мөдире Гөлнара Сафуанова.
«Республика Башкортостан» гәзите фотохәбәрсеһе Рәйеф Баҙыҡовҡа, Сибай мәғлүмәт үҙәгенең китап төпләүсеһе Фәниә Биктимероваға, «Башҡортостан» ТРК ДУП-һы директоры Рөстәм Зәрәфетдиновҡа, Асҡын мәғлүмәт үҙәгенең «Ышаныс» гәзите тәржемәсеһе Светлана Сәлмәноваға Башҡортостан Республикаһының Почет грамотаһы тапшырылды.
«Башинформ» агентлығы коллегаларын ҡотлай һәм уларға ижади уңыштар теләй.
Республикала тағы бер кеше коронавирустан вафат булған – Һаулыҡ һаҡлау министрлығы
Республикала тағы бер кеше коронавирустан вафат булған.
Башҡортостан Башлығы хакимиәте хәбәр итеүенсә, 8 октябргә көндөҙгө сәғәт 12-гә республикала 9 144 коронавирус инфекцияһы осрағы раҫланған.
Тәүлек эсендә сирҙе 46 кеше йоҡторған.
Бөтәһе 8 273 кеше һауыҡҡан, 39-ы – һуңғы тәүлектә.
Әле 828-е дауалана: 108-е – стационарҙа, 720 -һе ауырыуҙы еңел формала үткәрә, шуға өйҙә дауалана.
Бер кеше вафат.
Рәсми статистика мәғлүмәттәре буйынса, коронавирус эҙемтәләренән үлгәндәрҙең дөйөм һаны 43 кеше тәшкил итә.
Башҡортостанда 18 ғинуарҙа Хеҙмәт ветераны көнө билдәләнә
Башҡортостан Республикаһы Дәүләт Йыйылышы – Ҡоролтай депутаттары киләһе пленар ултырышта «Башҡортостан Республикаһында байрам һәм иҫтәлекле көндәр тураһында» Башҡортостан Республикаһы Законының 3-сө статьяһына үҙгәрештәр индереү тураһында» закон проектын ҡарай.
Уға ярашлы, республикала Хеҙмәт ветераны көнө булдырыла.
Дәүләт Йыйылышының матбуғат хеҙмәтенән хәбәр итеүҙәренсә, уны 18 ғинуарҙа билдәләргә тәҡдим ителә.
«1974 йылда тап ошо көндә СССР-ҙың Юғары Советы Президиумы Указы менән «Хеҙмәт ветераны» миҙалы булдырылды, – тине Дәүләт Йыйылышы рәйесе Константин Толкачев.
Халыҡ хужалығында, фәндә, мәҙәниәттә, мәғарифта, һаулыҡ һаҡлауҙа, дәүләт учреждениеларында һәм йәмәғәт ойошмаларында күп йылдар намыҫлы эшләгәндәрҙең хеҙмәтен таныу билдәһе итеп иҫтәлекле дата булдырыуҙы дөрөҫ тип иҫәпләйбеҙ.
Яңы иҫтәлекле дата төрлө тармаҡ ветерандарын, ғөмүмән, хеҙмәт кешеһен хөрмәтләүгә, хеҙмәт коллективтарында берҙәмлеккә, күсәгилешлелеккә, йәштәргә дөрөҫ тәрбиә биреүгә булышлыҡ итергә тейеш».
Республика Хөкүмәте закон проектының концепцияһын хупланы.
Закон ҡабул ителгән осраҡта Хеҙмәт ветераны көнө республикала һигеҙенсе иҫтәлекле көн була. Ундайҙарға, мәҫәлән, Башҡортостан Республикаһының Дәүләт флагы көнө, Башҡортостан Республикаһы Конституцияһы көнө ҡарай.
Яңыраҡ ҡына Дәүләт Йыйылышы 112-се Башҡорт кавалерия дивизияһы көнөн булдырҙы. Быйыл 13 ноябрҙә ул тәүге тапҡыр билдәләнә.
Иҫтәлекле көндәр ял тип иҫәпләнмәй.
Федераль ҡануниәттә билдәләнгән ял көндәренән тыш, республикала өс өҫтәмә ял көнө – Республика көнө, Ураҙа байрамы һәм Ҡорбан байрамы һаҡлана.
Шашка буйынса донъя чемпионының ҡыҙы Сафия Танһыҡҡужина донъяның йәштәр беренселеген яулай
Өфөнән өс йәш шашкасы Төркиәлә рус шашкаһы буйынса донъяның йәштәр беренселегендә алты миҙал яуланы, шуларҙың өсәүһе – алтын.
Тәүге наградаларҙы ҡыҙҙар «блиц» һәм «рапид» дисциплинаһында алды.
14 йәшкә тиклемге ҡыҙҙар араһында блицта Әҙилә Ғәзизова еңде, ә рапидта бронза призер булды.
11 йәшкәсә ҡыҙҙар араһында ике дисциплинала танылған донъя чемпионы һәм халыҡ-ара гроссмейстер Тамара Танһыҡҡужинаның ҡыҙы Сафия еңде.
Аня Косарева алтын һәм көмөш миҙалдар яуланы.
Ярыштар классик программала дауам итеп, 14 октябргә тамамлана.
Башҡортостанда буласаҡ беренсе класс уҡыусыларын мәктәпкә ҡабул итеү көнө үҙгәртелде
Башҡортостанда мәктәптәрҙә буласаҡ беренсе класс уҡыусыларының ата-әсәләренән документтар ҡабул итә башлау көнө үҙгәртелде.
2020-2021 уҡыу йылында белем биреү учреждениелары документтарҙы элекке кеүек 1 февралдән түгел, ә 1 апрелдән ҡабул итә башлай.
Яңы ҡағиҙәләр тураһында Өфөнөң мәғариф идаралығы етәксеһе Елена Хаффазова хәбәр итте.
Уның һүҙҙәренсә, тәүҙә ғаризалар учреждениеға беркетелгән биләмәлә теркәлгән ғаиләләрҙән ҡабул ителә.
Башҡа ата-әсәләр документтарын 6 июлдән генә тапшырырға мөмкин.
Бынан тыш, хәҙер документтар электрон төрҙә ҡабул ителә.
Ғариза өлгөһө мәктәп сайттарына урынлаштырыла.
Быға тиклем беренсе класҡа алыу тураһында ғаризалар «Башҡортостан Республикаһы мәктәптәрен электрон комплектлау» һәм «Дәүләт хеҙмәттәре» порталдары аша ҡабул ителде, ләкин барыбер документтарҙы мәктәпкә илтеп тапшырырға кәрәк ине.
Республикала Миңлеғәле Шайморатов һәйкәленең иң яҡшы проектына конкурс иғлан ителде
Башҡортостан Башлығы Радий Хәбиров республиканың милли геройы, легендар 112-се Башҡорт кавалерия дивизияһы командиры, Рәсәй Федерацияһы Геройы генерал-майор Миңлеғәле Шайморатов һәйкәленең иң яҡшы проектына асыҡ конкурс уҙғарыу тураһында указға ҡул ҡуйҙы.
Конкурсты ойоштороусы – Башҡортостан Башлығының Эштәр идаралығы, ул конкурс положениеһын һәм комиссия составын раҫларға тейеш.
Республиканың Матбуғат һәм киң мәғлүмәт саралары агентлығына – «Башҡортостан» ТРК ДУП-һы менән берлектә конкурсты яҡтыртыу, Башҡортостан Хөкүмәтенә Указды тормошҡа ашырыу менән бәйле сығымдарҙы финанслау сығанаҡтарын билдәләү бурысы йөкмәтелде.
Легендар комдивҡа һәйкәл Өфөнөң Совет майҙанында ҡуйыла.
Башҡортостанда 25 меңдән ашыу класс етәксеһе 5 мең һум түләү алды
Башҡортостанда дөйөм белем биреү ойошмаларының 25 меңдән ашыу класс етәксеһе 5 мең һум түләү алды, тип хәбәр итте Башҡортостан Республикаһының Мәғариф министрлығы.
Айлыҡ федераль түләү Рәсәй Федерацияһы Президентының 2020 йылдың 15 ғинуарындағы йөкләмәләрен үтәү маҡсатында Башҡортостанда быға тиклем билдәләнгән республика түләүҙәренә өҫтәмә итеп бирелә.
Быйыл класс етәкселәренә өҫтәп түләү өсөн федераль бюджеттан 764,5 миллион һум бүленгән.
Киләһе йылда ошо маҡсатҡа федераль субсидия 2161,1 миллион һум була.
Рәсәйҙә тәүлек эсендә 12 126 кешенең COVID-19 йоҡтороуы асыҡланған
Рәсәйҙә, 9 октябргә мәғлүмәттәр буйынса, коронавирус инфекцияһы йоҡтороуҙың 12 126 осрағы асыҡланған.
Был — пандемия башланғандан алып тәүлек эсендә иң күп осраҡ.
Ошо хаҡта коронавирусҡа ҡаршы көрәш буйынса федераль оператив штаб хәбәр итте.
Бер тәүлектә сирлеләрҙең күбеһе Мәскәүҙә теркәлгән — 3 701 кеше.
Пандемия осоронда Рәсәйҙә бөтәһе 1 272 238 кеше ауырыған.
1 009 421 кеше һауыҡҡан, шул иҫәптән 7 092-һе – һуңғы тәүлектә.
Ә 22 257 кеше вафат булған (тәүлек эскендә +201).
Башҡортостанда, 9 октябргә мәғлүмәттәр буйынса, коронавирус менән сирләүҙең 47 осрағы теркәлгән.
Республиканың Һаулыҡ һаҡлау министрлығы мәғлүмәттәренә ярашлы, сирлеләрҙең дөйөм һаны 9 191-гә еткән.
Пандемия башланғандан алып һауыҡҡандарҙың дөйөм һаны — 8 928 кеше, шул иҫәптән 25-е — һуңғы тәүлектә.
Инфекцияны әүҙем йөрөтөүселәр — 850 кеше, уларҙың 107-һе — стационарҙа, 743-ө өйҙә дауалана.
Радий Хәбиров һәм Владимир Якушев Ишембайҙа яңыртылған үҙәк майҙанды асты
Бөгөн Ишембайҙа Ленин исемендәге яңыртылған үҙәк майҙанды асыу тантанаһы уҙҙы.
Хәтерегеҙгә төшөрәбеҙ, Ишембайҙың «Ҡала майҙаны.
Үҙгәртеү» проекты 2019 йылда Бөтә Рәсәй бәләкәй ҡалаларҙа һәм тарихи ауылдарҙа уңайлы ҡала мөхитен булдырыу өсөн иң яҡшы проекттар конкурсының «бәләкәй ҡалалар» категорияһында еңеп сыҡты.
1932 йылда ошо урында билдәле нефть ятҡылыҡтары – «икенсе Баҡы» асылғандан һуң ҡала үҫешә башлай.
Рәсәйҙең төҙөлөш һәм торлаҡ-коммуналь хужалыҡ министры Владимир Якушев һәм Башҡортостан Башлығы Радий Хәбиров башҡарылған эштәрҙең күләмен баһаланы.
Бында күп функциялы йәмәғәт киңлеге барлыҡҡа килде, стадион һәм Мәҙәниәт һарайы һаҡлап ҡалынды.
Ишембайҙың төп майҙанында хәҙер урында үткәрелгән саралар өсөн амфитеатр бар.
Бында күргәҙмә павильондары, нефтте символлаштырған фонтан, кафе йәки күргәҙмә залын асырға мөмкин булған йылы павильон урынлашҡан.
Скверҙа рекреация зонаһы, спорт майҙансыҡтары, шашка баҡсаһы һәм ошо проект өсөн махсус булдырылған үҙенсәлекле уйын комплексы менән балалар майҙансығы барлыҡҡа килде.
Балалар майҙансығының төп элементы – вышка рәүешендәге тауҙар системаһы.
Уға архитекторҙар тауҙар һәм ҡаяға үрмәләү конструкцияларын өҫтәгән, унда балалар спорт менән шөғөлләнергә, бер үк ваҡытта ҡаланың тарихы менән танышырға мөмкин.
Ҡаланың тарихына бағышланған «Ваҡыт таҫмаһы» арт-объекты дөйөм композицияның ҡыҙыҡлы өлөшө булды.
Эштәрҙең хаҡы 144 миллион һум тәшкил итте, шул иҫәптән федераль бюджеттан – 100 миллион һумға яҡын.
Реконструкцияның подрядсыһы –  «Дортрансстрой» йәмғиәте.
«Майҙан бик матур.
Бында килгән һәр кем рәхәтләнеп ял итер, ваҡытын күңелле үткәрер тип уйлайым.
Федераль, республика һәм муниципаль бюджеттарҙан бүленгән аҡса, ә иң мөһиме – халыҡтың инициативаһы менән берлектә ошондай яҡшы һөҙөмтәгә өлгәшелгән.
Республика башлығы үҙенең Республика көнө алдынан ҡалаға бүләк алып килгәнен әйтте.
«Алда Башҡортостанда нефть сығарыуҙың 90 йыллыҡ юбилейы, беҙҙе ошо юбилей датаһы менән бәйле ҙур программа көтә.
Киләһе йылда Башҡортостан нефтен тәүге асыусылар майҙанын реконструкциялауҙы проектлай башлайбыҙ, уны ла үҙгәртербеҙ.
2022 йылда майҙанды яңыртырбыҙ.
Ул да ошондай заманса, сағыу, матур һәм ҡыҙыҡлы булыр.
Ҡала халҡын байрам менән ҡотлайым, бөтәһенә лә һаулыҡ һәм бәхет, хеҙмәтегеҙ өсөн рәхмәт», — тине Башҡортостан башлығы.
Майҙанды рәсми асыу тантанаһын шәмбе, 10 октябрҙә, креатив индустриялар фестивале барышында уҙғарыу планлаштырыла.
Башҡортостан Башлығының хәләл ефете Каринэ Хәбирова йәнә әсәй була
Башҡортостан Башлығының хәләл ефете Каринэ Хәбирова бала көтә, тип хәбәр итте «Башинформ»дың үҙ сығанағы.
Ғаиләнең ҡасан ишәйәсәге, шулай уҡ баланың енесе әлегә хәбәр ителмәй.
Хәбировтар ғаиләһендә ике ул тәрбиәләнә, берәүһе мәктәптә уҡый, икенсеһенә өс йәш.
Радий Хәбировтың тәүге никахтан буйға еткән ике ҡыҙы бар.
Каринэ Хәбироваға 38 йәш, һөнәре буйынса ул – табип-ортодонт.
Башҡортостан Башлығының хәләл ефете статусында йәмәғәт эшмәкәрлеге менән әүҙем шөғөлләнә, хәйриә һәм социаль проекттарға ярҙам күрһәтә.
Республикала 5,67 мең граждан һәм 1,32 мең эшҡыуар кредит каникулын алды
Сентябрҙә пандемиянан зыян күргән тармаҡтар исемлегенән эшҡыуарҙар һәм ауыр финанс хәлендә ҡалған граждандар хоҡуҡлы булған кредит каникулы осоро тамамланды.
Башҡортостандың Милли банкы мәғлүмәттәре буйынса, апрелдән сентябргә тиклем республикала 11 354 кеше, шул иҫәптән ипотека заемсыһы кредит каникулы алыу өсөн ғариза биргән.
«Бөтә бөтә ғаризалар ҙа тиерлек ҡаралған, уларҙың яртыһы хупланған.
Ипотека буйынса ыңғай ҡарарҙарҙың өлөшө 61,2% тәшкил иткән.
Түләү кисектерелгән килешеүҙәр буйынса бурыстың күләме – 1,7 миллиард һумдан ашыу», — тип белдерҙеләр Милли банкта.
Бәләкәй эшҡыуарлыҡ субъекттарынан 2 129 мөрәжәғәт килгән, 62% хупланған.
Улар буйынса бурыстың күләме лә 1,7 миллиард һумдан ашыу.
Башҡортостанда коронавирус йоҡтороусыларҙың артыуына бәйле судтар эш тәртибен үҙгәртә
13 октябрҙән Башҡортостандың Юғары суды, район, район-ара, ҡала һәм участка мировой судтары эш тәртибен үҙгәртә.
Башҡортостан Республикаһы судтарының берләшкән матбуғат хеҙмәтенән хәбәр итеүҙәренсә, яңы коронавирус инфекцияһы менән ауырыусыларҙың артыуына бәйле ошондай ҡарар ҡабул ителде.
«Тыңлаусылар, киң мәғлүмәт саралары индерелмәй, шәхси ҡабул итеү ваҡытлыса туҡтатыла.
Аңлағыҙ беҙҙе, зинһар, был мәжбүри сара, ул һеҙҙең именлегегеҙ өсөн индерелә бит», — тип белдерҙеләр судтарҙың матбуғат хеҙмәтендә.
Журналистарға суд процестарын яҡтыртыу өсөн суд эшмәкәрлегенең асыҡлығын тәьмин итергә, барлыҡ мәғлүмәтте тиҙ генә ебәрергә вәғәҙә итәләр.
Дистанциялы уҡытыуға күсеү өсөн нигеҙ юҡ – Мәғариф министрлығы
Башҡортостанда мәктәптәрҙе дистанциялы уҡытыуға күсереү планлаштырылмай.
Был хаҡта «Башинформ» агентлығына республиканың Мәғариф министрлығынан хәбәр иттеләр.
Әле 99 мәктәп өлөшләтә ябылған, 206 класс өйҙән уҡыуға күсерелгән.
«Хәҙерге ваҡытта республиканың дөйөм белем биреү ойошмаларында санитар-эпидемиологик хәл тотороҡло, был уҡытыуҙы ғәҙәти форматта дауам итергә мөмкинлек бирә.
Бөтәһен дә дистанциялы уҡытыуға күсереү өсөн нигеҙ юҡ», — тип белдерҙеләр Башҡортостан Республикаһының Мәғариф һәм фән министрлығында.
Графикка ярашлы, 26 октябрҙән 4 ноябргә тиклем мәктәптәр көҙгө каникулға сығырға тейеш.
Билдәле булыуынса, көҙгө каникулды бер аҙнаға алданыраҡ — 19 октябрҙән башларға йыйыналар.
Был турала Башҡортостан хөкүмәтендә белдерҙеләр.
«Башинформ» яҙыуынса, республикала эпидемиологик хәлдең көсөргәнешле булыуына бәйле Башҡорт дәүләт медицина университеты һәм Өфө дәүләт авиация техник университеты 1 октябрҙән онлайн-уҡытыуға күсте.
Башҡа юғары уҡыу йорттарында сикләүҙәр айырым факультеттарға һәм курстарға ғына ҡағыла.
«Евразия йөрәге» концертын тәүге тапҡыр Рәсәй һәм яҡын сит ил тамашасыларына күрһәтәләр
Бөгөн, 9 октябрҙә, «Мир» дәүләт-ара телеканалында 11 сентябрҙә Өфө амфитеатрында уҙған V «Евразия йөрәге» фестивалендә ҡатнашыусыларҙың иң яҡшы сығыштары күрһәтелә.
«Евразия йөрәге» концертын бөгөн төнгө 12 тула 20 минутта ҡарарға мөмкин.
Башҡортостандың иң популяр фестивален тәүгә республиканан ситтә — 177 миллион кеше ҡараған телеканалда күрһәтәләр.
Фестивалдә өфөләр һәм баш ҡала ҡунаҡтары алдында Надежда Бабкина һәм Мәскәү академия рус йыры театры, «Пелагея», «Буран инәйҙәре» (Удмурт Республикаһы), Khoomei beat (Яҡутстан) сығыш яһаны.
Башҡортостандан концертта «Узорица», «Арғымаҡ» төркөмдәре, Линар Дәүләтбаев етәкселегендәге Милли халыҡ уйын ҡоралдары оркестры һәм Zainetdin шоу-проекты ҡатнашты.
«Мир» телеканалында концерт Бойондороҡһоҙ Дәүләттәр Берләшмәһе илдәренең сәйәси, иҡтисади һәм гуманитар хеҙмәттәшлеген яҡтыртыу, дөйөм мәғлүмәт киңлеген булдырыу һәм халыҡ-ара мәғлүмәт менән алмашыуға булышлыҡ итеү бурысы ҡуйылған дәүләт-ара телерадиокомпания ойошторолоуҙың 28 йыллығы уңайынан күрһәтелә.
«Мир» телеканалы Рәсәйҙең икенсе һанлы телевидение мультиплексына инә, шулай уҡ Белоруссияла һәм Ҡаҙағстанда милли һанлы телевидение мультиплекстары составында трансляциялана.
Бынан тыш, «Мир» телеканалы Азербайжан, Әрмәнстан, Грузия, Ҡырғыҙстан, Молдова, Тажикстан, Латвия, Литва һәм Эстония биләмәһендә күрһәтә.
Өфөлә «Башҡортостан» гәзитенең баш мөхәррир урынбаҫары Самат Ғәлин арабыҙҙан китте
Өфөлә ауырығандан һуң «Башҡортостан» гәзитенең баш мөхәррир урынбаҫары Самат Ғәлин донъя ҡуйҙы.
Уға 52 йәш ине.
Хеҙмәттәштәре әйтеүенсә, мәрхүм яман шештән яфаланған, шулай уҡ ул пневмонияға бәйле ваҡытлыса эшкә яраҡһыҙ һаналған.
Самат Ғәлимйән улы Ғәлин – Әбйәлил районының Хәлил ауылынан.
2013-2015 йылдарҙа ул «Осҡон» гәзитенең баш мөхәррире, Әбйәлил районы мәғлүмәт үҙәге директоры булып эшләгән.
Самат Ғәлинды тыуған ауылында ерләйҙәр.
«Башинформ» агентлығы мәрхүмдең туғандарының һәм яҡындарының ауыр ҡайғыһын уртаҡлаша.
Республикаға эш сәфәре менән Рәсәйҙең төҙөлөш һәм торлаҡ-коммуналь хужалыҡ министры Владимир Якушев килде
Фото: Башҡортостан Башлығының матбуғат хеҙмәте
8 октябрҙә Башҡортостанға эш сәфәре менән Рәсәйҙең төҙөлөш һәм торлаҡ-коммуналь хужалыҡ министры Владимир Якушев килде.
Аэропортта уны республика Башлығы Радий Хәбиров ҡаршы алды.
Бөгөн федераль министрлыҡ етәксеһе һәм республика Башлығы Ишембайға проект буйынса төҙөкләндерелгән, 2019 йылда Бөтә Рәсәй бәләкәй ҡалалар һәм тарихи ауылдар конкурсында еңеү яулаған Ленин исемендәге майҙанға бара.
Бынан тыш, сәфәр барышында Владимир Якушевтың Өфө һәм Бөрө ҡалаларының төҙөлөш объекттары менән танышыуы, шулай уҡ «Торлаҡ һәм ҡала мөхите» милли проектын ғәмәлгә ашырыу мәсьәләләре буйынса кәңәшмәлә ҡатнашыуы көтөлә.
Башҡортостанда мәктәптәрҙә көҙгө каникулды бер аҙнаға оҙайтырға хәл ителде
Башҡортостанда мәктәптәрҙә көҙгө каникул бер аҙнаға оҙайтыла.
Был хаҡта республика хөкүмәтендәге үҙ сығанағына һылтанма менән UFA.AIF.RU  хәбәр итте.
Көҙгө каникул 26 октябрҙә башланырға һәм 10 көн, 4  ноябргә тиклем дауам итергә тейеш ине.
Хәҙер ул бер аҙнаға алданыраҡ — 19 октябрҙә башлана.
Шулай итеп, уҡыусылар  17  көн ял итә.
Был ҡарар коронавирус менән сирләү буйынса хәүеф төркөмөнә ҡараған уҡытыусыларҙың именлеген тәьмин итеү кәрәклеге менән аңлатыла.
Агентлыҡ хәбәр иткәнсә, республиканың 112 мәктәбе уҡыусыларҙың һәм уҡытыусыларҙың COVID-19 менән ауырыуына бәйле өлөшләтә дистанциялы уҡытыуға күсте.
Башҡортостанда йылы һауа торошо аҙна аҙағына тиклем һаҡлана
Башгидрометүҙәк мәғлүмәте буйынса, Башҡортостанда йылы һауа торошо аҙна аҙағына тиклем һаҡлана.
Был көндәрҙә яуым-төшөм көтөлмәй.
«14, 15 октябрҙә һауа температураһы төнгө сәғәттәрҙә +2,+7, урыны менән 0,-5, көндөҙ +14,+19 градус була. 16 октябрҙә йылы һауа торошо һаҡлана, ләкин болоттарҙың йыйылыуы сәбәпле көндөҙ +11,+16 градусҡаса түбәнәйә.
Атмосфера фронты яҡынлашҡас, урыны менән бер аҙ ямғыр яуыуы мөмкин», — тип һөйләне синоптиктар.
Ләкин ял көндәрендә республикаға һалҡын һауа фронты килә.
Яҡынса мәғлүмәттәр буйынса, һауа температураһы көндөҙ +7,+13 градусҡа тиклем түбәнәйә.
«Беренсе Республика» фильмы төрки донъяһы фестиваленең конкурс программаһына инде
Режиссёр Булат Йосоповтың «Беренсе Республика» картинаһы Халыҡ-ара төрки донъяһы кинофестиваленең конкурс программаһына индерелде.
«Беренсе Республика» трилогияһының беренсе фильмы «Бабич» «Тарихи панорама» бүлегендә күрһәтелә.
2020 йылда Төрки донъяһы кинофестивале 21-25 октябрҙә Истанбулда (Төркиә) уҙғарыла.
Ул Төркиәнең сәйәси һәм хәрби эшмәкәре Билге Тоньюкук иҫтәләгенә ойошторолған.
Фестивалдең лозунгы — билдәле төрөк йәмәғәт эшмәкәре, яҙыусы һәм журналист Исмаил Гаспралыҙың саҡырыуы: «Телдә, эштә һәм фекерҙә берләшегеҙ».
Кинофестивалдә конкурстар, махсус секциялар, панно һәм күргәҙмәләр аша жюри ағзаларына һәм тамашасыларға төрки телле дәүләттәрҙең республикаларҙың — Саха Республикаһы, Ҡаҙағстан, Молдова, Башҡортостан, Татарстан, Үзбәкстан, Ираҡ һәм Төрмәнстан фильмдары күрһәтелә.
Радий Хәбиров хөкүмәтте ғәҙәттән тыш хәл режимында эшләргә саҡырҙы
Башҡортостан Башлығы Радий Хәбиров хөкүмәт ағзаларын ғәҙәттән тыш хәл режимында эшләргә саҡырҙы.
«Рәсми рәүештә республикала юғары әҙерлек режимы ғәмәлдә.
Ләкин хәҙер ғәҙәттән тыш шарттарҙа йәшәйбеҙ.
Мартта йәйгә бөтәһе лә үтер һәм беҙ ғәҙәти тормошҡа ҡайтырбыҙ тип иҫәп тотҡайныҡ.
Килеп сыҡманы.
Беренсе этапты һәйбәт кенә үттек, хәҙер хәл ҡатмарлыраҡ.
Сир йоҡтороу осраҡтары күп, бөтәһе лә тынысланды, битлек режимын үтәүселәр аҙ.
Бындай була.
Тормош үҙе төҙәтер», — тине Радий Хәбиров 13 октябрҙә Хөкүмәттәге оператив кәңәшмәлә.
Хөкүмәт ағзаларына мөрәжәғәт итеп, республика етәксеһе төп иғтибарҙы коронавирус инфекцияһына ҡаршы көрәшкә йүнәлтеү мөһимлеген әйтте.
«Әгәр халыҡ ауырып вафат булһа, инвестициялар һәм ихаталар ни өсөн кәрәк.
Оҙайлы көрәш юлына әҙер булығыҙ.
Башҡортостан етәксеһе хеҙмәткәрҙәрҙе өйҙән эшләүгә күсерергә тәҡдим итте
Республика Башлығы Радий Хәбиров эш биреүселәргә хеҙмәткәрҙәрҙе өйҙән эшләүгә күсерергә тәҡдим итте.
Был хаҡта ул шишәмбе хөкүмәттәге оператив кәңәшмәлә белдерҙе.
«Ойошма-предприятие етәкселәренә мөмкин булғанса кешеләрҙе ситтән тороп эшләүгә күсерергә тәҡдим итәм.
Әлегә ниндәйҙер процент ҡуймайым, әйҙәгеҙ, тәҡдим рәүешендә норма ла ҡабул итәйек.
Аҙаҡ ҡарарбыҙ», — тине ул.
Радий Хәбиров киң мәғлүмәт сараларына коронавирусҡа ҡаршы көрәштә үҙ эшен көсәйтергә кәңәш бирҙе.
Башҡортостан Һаулыҡ һаҡлау министрлығының оператив мәғлүмәттәре буйынса, республикала коронавирус йоҡтороусыларҙың артыуы күҙәтелә.
Тәүлек эсендә — 58 кеше.
Быйыл яҙҙан алып республикала коронавирус инфекцияһы йоҡтороуҙың  9 402 осрағы теркәлгән.
Радий Хәбиров: «Барлыҡ ҙур мәҙәни сараларҙы 1 декабргә тиклем туҡтатырға кәрәк»
«Барлыҡ сараларҙы ла тиерлек 1 декабргә тиклем туҡтатырға йәки, нормаларҙы һәм ҡағиҙәләрҙе үтәп, аҙ кеше ҡатнашлығында уҙғарырға кәрәк», — тине Башҡортостан Башлығы Радий Хәбиров бөгөнгө оператив кәңәшмәлә.
Башҡортостан Республикаһының мәҙәниәт министры вазифаһын башҡарыусы Наталья Лапшина һөйләүенсә, барлыҡ театр-концерт залдары яртылаш ҡына тула, тамашасылар шахмат тәртибендә ултыра, залға битлек менән генә индерелә.
Китапханаларға һәм музейҙарға бер үк ваҡытта 50-нән ашыу кеше индерелмәй, театрҙарҙың һәм концерт ойошмаларының гастролдәре өлөшләтә туҡтатылды.
Көн һайын сирлеләргә мониторинг алып барыла.
Мәҙәниәт министрлығы залдарҙы тултырыуҙы 30 процентҡа тиклем кәметергә, түңәрәктәрҙең эшен туҡтатырға, урамда уҙғарылған сараларҙы ике тапҡырға кәметергә һәм онлайн эшләү формаларын файҙаланырға, мөһим сараларҙы ғына үткәрергә тигән тәҡдим менән сығыш яһаны.
Башҡортостанда мәктәп каникулын оҙайтыу тураһында ҡарар ҡабул ителде
Башҡортостанда мәктәп каникулын оҙайтыу тураһында ҡарар ҡабул ителде.
Был хаҡта республика Башлығы Радий Хәбиров хөкүмәттәге оператив кәңәшмәлә белдерҙе.
Уҡыусыларҙың ялы шәмбе, 17 октябрҙә үк башланып, 4 ноябргә тиклем дауам итергә тейеш, тип билдәләне республика етәксеһе.
Республиканың мәғариф министры Айбулат Хажин һүҙҙәренсә, хәҙерге ваҡытта төбәктә 983 уҡыусы киҫкен респиратор вирус инфекцияһы менән сирләй, тағы 200-ләгән мәктәп йәшендәге балаға Сovid-19 диагнозы ҡуйылған.
Шулай уҡ 150-нән ашыу уҡытыусыла коронавирус инфекцияһы раҫланған.
4800-гә яҡын уҡыусы ауырыуҙар менән бәйләнештә булған өсөн карантинда ултыра.
«Дөйөм алғанда, республиканың 29 муниципаль берәмеге, был яртыһынан күберәк.
Шуға күрә инфекция таралыу буйынса килеп тыуған хәлде иҫәпкә алып, Һаулыҡ һаҡлау министрлығы менән каникулды бер аҙнаға алданыраҡ башларға тәҡдим итәбеҙ.
Ике аҙна белем биреү сифатына бер ниндәй ҙә йоғонто яһамаҫ», — тип билдәләне министр.
Республикала өс дәүләт комитеты министрлыҡ итеп үҙгәртелде
Башҡортостанда өс дәүләт комитеты министрлыҡ итеп үҙгәртелде.
Бөгөн Башҡортостан Хөкүмәтендәге оператив кәңәшмәлә республика Башлығы Радий Хәбиров ошо турала белдерҙе.
Башҡортостан Республикаһының Төҙөлөш һәм архитектура буйынса дәүләт комитеты – Төҙөлөш һәм архитектура министрлығы, Транспорт һәм юл хужалығы буйынса дәүләт комитеты – Транспорт һәм юл хужалығы министрлығы, Сауҙа һәм ҡулланыусылар хоҡуғын яҡлау буйынса дәүләт комитеты Сауҙа һәм хеҙмәттәр министрлығы итеп үҙгәртелде.
Бынан тыш, Хөкүмәт составына Башҡортостан Республикаһының Үҫеш корпорацияһы һәм Башҡортостан Республикаһының Стратегик асыштар үҙәге етәкселәре Хөкүмәт составына индерелде.
«Ҡатмарлы эпидемиологик хәлгә, башҡа проблемаларға ҡарамаҫтан, беҙ үҫеш тураһында уйлайбыҙ.
Киләсәккә ҡарарға, төшөнкөлөккә бирелмәҫкә һәм алға барырға кәрәк», — тине Радий Хәбиров.
Фәнүр Йәғәфәров Башҡортостандың вице-премьеры вазифаһынан китә
Хәҙерге 10 вице-премьерҙың туғыҙы республика хөкүмәтенең яңы составына инде, тип хәбәр итте Башҡортостан Башлығы Радий Хәбиров бөгөн оператив кәңәшмәлә.
Фәнүр Йәғәфәров вице-премьерҙарҙың яңы составына инмәне.
«Беҙ Фәнүр Йәғәфәровты республика Башлығы Хакимиәтенә кире алабыҙ, —  тине Радий Хәбиров.
— Уның компетенцияһы, һәләте беҙҙең яҡҡа кәрәгерәк, шуға күрә уның ҡайҙа нығыраҡ һөҙөмтәле эшләйәсәге тураһында һөйләштек.
Элеккесә туғыҙ урынбаҫар ҡала».
Полковник Михаил Блажевич Башҡортостан Республикаһының хәрби комиссары итеп тәғәйенләнде
Рәсәй Федерацияһының оборона министры бойороғо менән полковник Михаил Блажевич Башҡортостан Республикаһының хәрби комиссары итеп тәғәйенләнде, тип хәбәр иттеләр республиканың Хәрби комиссариатынан.
Ошо вазифала эшләгән Игорь Харченко менән килешеү 1 августа ғәмәлдән сығарылды.
Белешмә
Михаил Александрович 1975 йылдың 21 майында Киев ҡалаһында тыуған. 1996 йылда – Санкт-Петербург юғары зенит ракета команда училищеһын, 2006 йылда Смоленскиҙа Хәрби академияны тамамлай.
Себер, Мәскәү, Төньяҡ Кавказ, Үҙәк хәрби округы биләмәһендә хәрби хеҙмәтен үтәй.
2016 йылдың авгусынан 2020 йылдың сентябренә тиклем – Көньяҡ хәрби округында 67-се зенит ракета бригадаһы командиры.
«Башинформ» хәбәр иткәнсә, 17 сентябрҙә Андрей Назаров Башҡортостан Хөкүмәтенең премьер-министры итеп тәғәйенләнде.
Шул уҡ көндә хөкүмәттең яңы составы бер ай эсендә билдәләнәсәге тураһында әйтелде.
Үҙәк банк табиптар һәм транспорт өлкәһе хеҙмәткәрҙәре хөрмәтенә тәңкәләр сығарҙы
Фото: Рәсәй Федерацияһының Үҙәк банкы
Рәсәй банкы ҡиммәтле булмаған металдан 25 һәм 10 һумлыҡ иҫтәлекле тәңкәләрҙе әйләнешкә сығарҙы, тип хәбәр итте банктың матбуғат хеҙмәте.
Уларҙың барыһы ла ҡулаҡса менән иҫәпләшеү сараһы булып тора.
Коронавирус менән көрәшкән табиптар хөрмәтенә 25 һумлыҡ тәңкәнең тиражы – 5 миллион дана.
Транспорт өлкәһе хеҙмәткәрҙәренә арналған 10 һумлыҡ аҡсаның тиражы – бер миллион дана.
Рәсәй Куба, Сербия һәм Япония менән авиабәйләнеште тергеҙә
1 ноябрҙән Рәсәй тағы өс ил: Куба, Сербия һәм Япония менән авиабәйләнеште тергеҙә, тип хәбәр итте ТАСС.
Хәҙер Рәсәйҙән Төркиәгә, Мысырға, Танзанияға, Швейцарияға, Белоруссияға, Бөйөк Британияға, Ҡырғыҙстанға, Көньяҡ Кореяға, Берләшкән Ғәрәп Әмирлектәренә һәм Мальдив Республикаһына осорға мөмкин.
Бынан алда киң мәғлүмәт саралары Рәсәйҙең Белоруссияға, Швейцарияға, Берләшкән Ғәрәп Әмирлектәренә һәм Мальдив Республикаһына рейстарҙы арттырасағы тураһында яҙғайны.
Рәсәйҙә тәүлек эсендә тәүге тапҡыр COVID-19 йоҡтороуҙың 14 меңдән ашыу осрағы асыҡланған — 14 231.
Пандемия башланғандан алып бөтәһе 1 340 409 яңы коронавирус инфекцияһы осрағы теркәлгән.
Эпидемия башланғандан бирле 1 039 705 кеше һауыҡҡан.
Республикала тәүлек эсендә дауахананан тыш пневмония менән сирләүҙең 216 осрағы асыҡланған
Республикала тәүлек эсендә дауахананан тыш пневмония менән сирләүҙең 216 осрағы асыҡланған.
Был 13 октябргә ҡарағанда 65 осраҡҡа күберәк.
Башҡортостандың Һаулыҡ һаҡлау министрлығынан хәбәр итеүҙәренсә, тәүлек эсендә дауахананан тыш пневмония менән сығарылған пациенттар — 172.
Алдан хәбәр ителгәнсә, быйыл туғыҙ айҙа Башҡортостанда 1505 кеше дауахананан тыш пневмониянан үлгән.
Был мәғлүмәттәр республиканың Һаулыҡ һаҡлау министрлығынан алынды.
Ошо уҡ осорҙа 46 кеше коронавирустан вафат булған.
Уҙған йылда республикала ғинуарҙан октябргә тиклем пневмониянан үлгәндәр күпкә аҙыраҡ — 860.
Рәсәй төбәктәре китапханаларына дүрт меңдән ашыу башҡорт китаптары оҙатылды
Әхмәтзәки Вәлиди исемендәге Милли китапхана Рәсәйҙең башҡорттар күпләп йәшәгән төбәктәрен башҡорт әҙәбиәте менән тәьмин итеүҙе тамамланы.
Ырымбур, Силәбе, Һамар, Һарытау, Ҡурған, Свердловск һәм Пермь крайының 17 китапханаһына 4386 дана китап ебәрелде.
Быйыл «Рәсәй халыҡтарының берҙәмлеген нығытыу һәм Башҡортостан Республикаһы халыҡтарының этномәҙәни үҫеше» дәүләт программаһының «Башҡорт халҡының этник үҙенсәлеген һаҡлау һәм үҫтереү» ярҙамсы программаһын ғәмәлгә ашырыу сиктәрендә Әхмәтзәки Вәлиди исемендәге Милли китапханаға башҡорт халҡы күпләп йәшәгән урындарҙағы китапханаларға башҡорт телендәге әҙәбиәт оҙатыу өсөн бер миллион һум аҡса бүленгәйне.
«Сара ил төбәктәрендә башҡорт халҡының этник үҙенсәлеген һаҡлау һәм үҫтереү өсөн уҙғарылды.
Был китаптар Рәсәйҙең китапханалар фондын башҡорт телендәге әҙәбиәт менән тулыландырыуға, шулай уҡ башҡорттарҙың социаль-иҡтисади һәм мәҙәни-рухи үҫешенә булышлыҡ итергә тейеш», — тип хәбәр итте Башҡортостан Республикаһының Милли китапханаһы директоры Юлдаш Ураҡсин.
Төҙөлгән килешеүгә ярашлы, китап йыйыу һәм ебәреү буйынса аукционда еңеп сыҡҡан Зәйнәб Биишева исемендәге Башҡортостан «Китап» нәшриәте илдең ете субъектын китап менән тәьмин итте.
Үрҙә әйтеп үтелгән ете төбәктең китапхана фондтарына бушлай 258-ешәр дана китап тапшырылды.
Улар араһында — Ш. Бабич, М. Кәрим, З. Биишева, Р. Бикбаев, Н. Мусин, Т. Ғәниева, Р. Назаров, Ғ. Ибраһимов, Ф. Туғыҙбаева, Н. Сәлимовтың китаптары, шул иҫәптән балалар әҙәбиәте, фәнни-популяр һәм тарихи йыйынтыҡтар, русса-башҡортса, башҡортса-русса һүҙлектәр, хәҙерге әҙәби башҡорт теленең аңлатмалы һүҙлеге.
Башҡортостанда тәүлек эсендә коронавирус йоҡтороуҙың 65 яңы осрағы асыҡланған
Башҡортостанда тәүлек эсендә коронавирус йоҡтороуҙың 65 яңы осрағы асыҡланған, тип хәбәр итте республиканың Һаулыҡ һаҡлау министрлығы.
Шулай итеп, 14 октябргә мәғлүмәттәр буйынса, республикала COVID-19 йоҡторғандарҙың дөйөм һаны 9 467-гә еткән.
Әле 925 кеше дауалана.
Стационарҙа – 110 пациент, 815-е сирҙе еңел формала үткәрә һәм өй шарттарында дауалана.
Өфөлә Башҡортостандың халыҡ артисы, Башҡорт драма театры актеры Илдар Сәйетов донъя ҡуйған
Өфөлә Башҡортостандың халыҡ артисы, Рәсәйҙең атҡаҙанған артисы, Мәжит Ғафури исемендәге Башҡорт драма театры актеры Илдар Сәйетов донъя ҡуйған.
«Башинформ» агентлығына театрҙан хәбәр итеүҙәренсә, актер оҙаҡ ауырыған, операция кисергән.
Илдар Сәйетов 1957 йылдың  25 ғинуарында Баҡалы районы Баҡалы ауылында тыуған.
1983 йылда Өфө дәүләт сәнғәт институтын тамамлай, шул уҡ йылда Мәжит Ғафури исемендәге Башҡорт дәүләт академия театры труппаһына ҡабул ителә.
Өфөлә 65 йәштән өлкәндәрҙе өйҙән эшләүгә күсерергә тәҡдим ителде
Өфөлә предприятие етәкселәренә, ниндәй милек формаһында булыуға ҡарамаҫтан, 65 йәштән өлкәндәрҙе өйҙән эшләүгә күсерергә тәҡдим ителде, тип белдерҙе баш ҡала хакимиәте башлығы вазифаһын ваҡытлыса башҡарыусы Радмил Мөслимов мэрияла уҙған оператив кәңәшмәлә.
«Коронавирусҡа бәйле хәл ҡатмарлаша, беҙҙең өсөн һаҡлыҡ сараларын көсәйтеү мөһим», — тип билдәләне ул.
Башҡортостан Республикаһы буйынса Роспотребнадзор етәксеһе урынбаҫары Галина Пермина белдереүенсә, Өфөлә 3 931 кеше сирләй.
Дауахананан тыш пневмония менән ауырыусылар уҙған аҙна менән сағыштырғанда 32% кәмегән.
Ләкин ОРВИ менән сирләү осраҡтары күп, үткән аҙна менән сағыштырғанда үҫеш — 10,7%.
Сирлеләрҙең дөйөм һанынан яртыһы тиерлек (48%) – предприятие хеҙмәткәрҙәре.
Шуға бәйле барлыҡ производстволарҙа шәхси һәм дөйөм гигиенаны көсәйтергә, битлек кейергә, социаль дистанцияны һәм дезинфекция режимын һаҡларға кәрәк, тип билдәләне Роспотребнадзор вәкиле.
Өфө – Рәсәйҙең абруйлы туристик премияһына лайыҡ булырлыҡ ун ҡалаһы иҫәбендә
Tvil.ru сервисын ҡулланыусылар фекере буйынса, Өфө Рәсәйҙең World Travel Awards абруйлы туристик премияһына лайыҡ булырлыҡ ун ҡалаһы иҫәбенә инде.
Һорау алыу мәғлүмәттәре буйынса, туристарҙың күпселеге (40.26%) абруйлы премияны Санкт-Петербургҡа бирер ине.
Икенсе урында – Ялта, 13.64%.
«Бронза»ны Краснодар крайындағы йыл әйләнәһенә эшләгән курорт алды — Сочи, 11.04%.
Шулай уҡ социаль селтәр ҡулланыусылары Ҡазан (10.39%), Севастополь (9.74%), Калининград (7.14%), Мәскәү (3.25%), Геленджик (3.25%), Владивосток (0.65%) һәм Өфө (0.65%) өсөн тауыш бирҙе.
Әле World Travel Awards сайтында премия конкурсының финал этабында тауыш биреү бара.
Ул 25 октябргә хәтлем дауам итә.
Һөҙөмтәләр 27 ноябрҙә онлайн-бүләкләүҙә билдәле була.
Башҡортостанға 3-7 йәшлек балаларға түләү өсөн өҫтәмә рәүештә 1 миллиард 378 миллион һум бүленә
Башҡортостанға 3-7 йәшлек балаларға ай һайын пособие түләү өсөн Рәсәй хөкүмәтенең резерв фондынан өҫтәмә рәүештә 1 миллиард 378 миллион һум бүленә.
Тейешле бойороҡҡа хөкүмәт рәйесе Михаил Мишустин ҡул ҡуйған.
Төбәктәргә бөтәһе 8,8 миллиард һумдан ашыу йүнәлтелә.
Өҫтәмә финанслау кәрәклеге ата-әсәһе түләүгә хоҡуғы булған балаларҙың артыуы менән бәйле.
Рәсәйҙә улар — 3,8 миллиондан ашыу.
3-7 йәшлек балаларға айлыҡ пособие Президент указы менән 2020 йылдың 1 ғинуарынан индерелде һәм 1 июндән түләнә башланы.
Пособие түбән килемле ғаиләләгә бирелә.
Уның күләме балаға төбәктәге йәшәү минимумының 50% тәшкил итә.
Был төбәккә ҡарап айынса яҡынса 5,5 мең һум була.
Пособие юллау өсөн дәүләт хеҙмәттәре порталында электрон ғариза бирергә, күп функциялы үҙәккә йәки социаль яҡлау органдарына барырға мөмкин.
Өфөлә виртуоз баянсы Айнур Фәтихов фажиғәле вафат булған
Өфөлә билдәле музыкант, баянсы Айнур Фәтихов фажиғәле вафат булған.
Уға 37 йәш ине.
Мәҙәниәт министрлығында музыканттың үлемен раҫланылар, әлеге ваҡытта бөтә сәбәптәр асыҡлана.
Фәтиховтар ғаиләһенең дауаханала ятыуы билдәле.
Республика көнө алдынан Айнур Фәтихов Ришат Төхвәтуллин менән сығыш яһаған, тип хәбәр итте артистың коллегалары.
«Ул 10 октябрҙә сығыш яһаны, сәхнә артында шаяртты.
Ул ауырығанға оҡшамаған ине.
Был ниндәйҙер хаталыр тип өмөтләнәм», — тине Башҡортостан Республикаһының халыҡ артисы Рушанна Бабич.
Айнур Фәтихов 1983 йылдың 22 февралендә Өфөлә виртуоз баянсы, Башҡортостандың халыҡ артисы Хәлит Фәтиховтың ғаиләһендә тыуған.
2001 йылда Заһир Исмәғилев исемендәге Өфө дәүләт сәнғәт институты ҡарамағындағы урта махсус музыка мәктәбен тамамлай. Баян класы буйынса белем ала.
1997 йылда Айнур Швейцарияла «Донъя кубогы» халыҡ-ара баянсылар конкурсында VII урынды яулай, шулай уҡ уҡыған йылдарында төрлө халыҡ-ара конкурс-фестивалдәрҙә еңеп сыға.
Уҡыған сағында уҡ уны Салауат Фәтхетдинов, Айҙар Ғәлимов, Ғәбделфәт Сафин кеүек Башҡортостандың һәм Татарстандың популяр йырсылары эшкә саҡыра башлай.
2007 йылда үҙенең альбомын сығара. Бында ул үҙен йырсы булараҡ һынап ҡарай.
Баяндан тыш, Айнур ҡурайҙа, төрлө гармундарҙа, аккордеонда, тальянда, ҡумыҙҙа уйнаны.
Башҡорт һәм татар эстрадаһында киң билдәле ине.
«Башинформ» агентлығы Айнур Фәтиховтың туғандарының һәм яҡындарының ауыр ҡайғыһын уртаҡлаша.
«Башинформ» агентлығы мәрхүмдең туғандарының һәм яҡындарының ауыр ҡайғыһын уртаҡлаша.
Республикала уҡыусылар һәм студенттар араһында коронавирусҡа тикшереү үткәрелә
Башҡортостанда өлкән класс уҡыусылары һәм студенттар араһында бушлай коронавирусҡа тикшереү үткәрелә.
Федераль Роспотребнадзор бөтә төбәктәрҙә  лә вирус ауырыуҙарының эпидемиологик миҙгеле башында COVID-19-ҙың таралыуына скрининг мониторингын үткәреү бурысын йөкмәткән.
Тиҙҙән тикшереү үткәреү өсөн дүрт мәктәп, өс урта махсус һәм өс юғары уҡыу йорто билдәләнә.
Һәр учреждениела осраҡлы рәүештә ун уҡыусыны һайлап алып, ПЦР ысулы менән – танауҙан һәм ауыҙ ҡыуышлығынан –  яңы коронавирус инфекцияһына анализ алына, тип хәбәр иттеләр республиканың Һаулыҡ һаҡлау министрлығынан.
Был мәғлүмәттәр артабан өйрәнеү өсөн Роспотребнадзорҙың ғилми институттарына ебәрелә.
Стәрлетамаҡта легендар полководец Муса Мортазинға мемориаль таҡта асыла
Стәрлетамаҡта күренекле хәрби эшмәкәр, Граждандар һуғышында ҡатнашҡан легендар комбриг Муса Мортазинға мемориаль таҡта асыла (Маркс урамы, 103).
Тантана 16 октябрҙә Башҡортостан Республикаһы көнөн билдәләү уңайынан уҙа.
Сарала Стәрлетамаҡ ҡалаһы хакимиәте башлығы Владимир Куликов, Бөтә донъя башҡорттары ҡоролтайы президиумы рәйесе, Башҡортостан Республикаһы Дәүләт Йыйылышы – Ҡоролтай рәйесе урынбаҫары Эльвира Айытҡолова, Башҡорт ҡоролтайының башҡарма комитеты рәйесе Ғәлим Яҡупов, Бөтә донъя башҡорттары ҡоролтайының Стәрлетамаҡтағы бүлеге рәйесе Ләйсән Йосопова, Башҡорт дәүләт университеты доценты Нурислам Ҡалмантаев ҡатнаша.
Шунан һуң Башҡорт ҡоролтайы Башҡорт дәүләт университеты Стәрлетамаҡ филиалының коворкинг-үҙәгендә Муса Мортазинға арналған түңәрәк өҫтәл ойоштора.
Түңәрәк өҫтәлдә «Ашҡаҙар» гәзитенең 30 йыллығы, Ж.Кейекбаев исемендәге 3-сө гимназияның 25 йыллығы, 62-се мәктәпкәсә белем биреү учреждениеһының 25 йыллығы билдәләнә, шулай уҡ ҡаланың әүҙем граждандары Бөтә донъя башҡорттары ҡоролтайының грамоталары менән бүләкләнә.
Байрам һуңында абруйлы ҡунаҡтар Шәһит Хоҙайбирҙин һәйкәленә сәскәләр һала.
Башҡортостандың Һаулыҡ һаҡлау министрлығында коронавирустан вафат булған 47-се кеше тураһында тулыраҡ мәғлүмәт бирҙеләр
Башҡортостан Һаулыҡ һаҡлау министрлығының 15 октябргә мәғлүмәттәре буйынса, республикала яңы коронавирус инфекцияһы диагнозы ҡуйылған 47-се пациент яҡты донъя менән хушлашҡан.
Өфөнән 1954 йылғы ир икенсе типтағы шәкәр диабетынан, өсөнсө дәрәжәләге аорта атеросклерозынан, хроник пиелонефриттан яфаланған.
Алдан хәбәр ителгәнсә, 15 октябргә мәғлүмәттәр буйынса, Башҡортостанда яңы коронавирус инфекцияһын йоҡтороуҙың 69 осрағы теркәлгән.
Шулай уҡ тәүлек эсендә тағы бер кеше вафат булған.
Пандемия башланғандан алып коронавирус йоҡторған 9 536 кеше иҫәпләнә.
Ә 8 537 пациент (һуңғы тәүлектә +82 кеше) һауыҡҡан.
Әле 911 сирленең 109-ы – дауаханала, 802-һе ауырыуҙы еңел формала үткәрә.
Бер тәүлектә 198 дауахананан тыш пневмония осрағы теркәлгән, пневмониянан һауығып сыҡҡан пациенттар — 155.
Өфөлә полиция генерал-лейтенанты Артур Әхмәтхановҡа һәйкәл асылды
Бөгөн Өфөнөң мосолмандар зыяратында полиция генерал-лейтенанты Артур Әхмәтхановтың бюсын асыу тантанаһы уҙҙы.
Башҡортостандың данлы улы енәйәтте тикшереү бүлеге оперуполномоченныйынан алып Эске эштәр министрлығының республика идаралығы етәксеһенә тиклем юл үткән.
Күп йылдар Башҡортостанда Юл хәрәкәте хәүефһеҙлеге дәүләт инспекцияһын һәм йәмәғәт хәүефһеҙлеге милицияһын етәкләгән, кеше үлтереүселәрҙе, бурҙарҙы һәм башҡа хәүефле енәйәтселәрҙе эҙләгән.
2018 йылдың октябрендә Артур Фәрүәз улы тыуған республикаһына ҡайтып, барлыҡ көс структураларының эше өсөн яуаплы булған вице-премьер вазифаһында эшләй башланы.
2019 йылдың майында оҙайлы һәм ауыр сирҙән һуң донъя ҡуйҙы.
«Ваҡыт уҙа, фекерҙәшебеҙ һәм дуҫыбыҙ, Башҡортостан һәм Рәсәй патриоты Артур Әхмәтхановты һуңғы юлға оҙатҡан көндән йыл ярым самаһы ваҡыт үтеп китте.
Яҙмыш ҡушыуы буйынса, бөтә ғүмерен Рәсәйгә хеҙмәт итеүгә арнаны, һуңғы йылдарҙа республикабыҙ хөкүмәтендә эшләне.
Ҡыҙғанысҡа ҡаршы, мәкерле ауырыу уны беҙҙең сафтан тартып алды.
Был – минең өсөн оло юғалтыу.
Эргәлә ошондай көслө һәм ышаныслы кеше булғанда күп мәсьәләләр һөҙөмтәлерәк хәл ителде.
Был – һәммәбеҙ өсөн дә һис кем менән алмаштыра алмаҫлыҡ юғалтыу.
Һәйкәл асыу – уның хәрби хеҙмәтенә һәм тормош юлына, туғандарына һәм яҡындарына ихтирам күрһәтеү ул. Беҙ уларҙы бер ҡасан да онотмаҫбыҙ.
Улар һәр саҡ беҙҙең менән булыр.
Артур Фәрүәз улы, һеҙ һәр ваҡыт беҙҙең йөрәктә булырһығыҙ», — тине Башҡортостан Башлығы Радий Хәбиров һәйкәлде асыу тантанаһында.
Рәсәй милли гвардияһы ғәскәрҙәренең Волга буйы округы командующийы, генерал-полковник Александр Порядин әйтеүенсә, ул был көндә республикаға килмәй булдыра алмаған.
«Артур Фәрүәз улы милли гвардия ғәскәрҙәрендә абруйлы етәкселәрҙең береһе булды.
Уның менән бергәләп Волга буйы федераль округы сиктәрендә яңы структура ойошторғайныҡ.
Ул полицейскийҙар, ғәскәр подразделениелары һәм махсус тәғәйенләнештәне көстәр араһында ҙур абруй яуланы.
Уның хеҙмәте бөйөк, тотош коллектив исеменән уның алдында баш эйәм.
Артур Фәрүәз улы, беҙ һине онотмаҫбыҙ.
Мәңгелек хәтер», — тип билдәләне Александр Порядин.
Республикала Төркиәнән ҡайтҡан ханымға коронавирусҡа тест тапшырмаған өсөн штраф һалынған
Башҡортостанда сит илдән ҡайтҡан ханымға коронавирусҡа тест тапшырмаған өсөн штраф һалынған.
Республика судтарының берләшкән матбуғат хеҙмәте хәбәр итеүенсә, ул 12 августа Төркиәлә ял итеп ҡайтҡан.
Роспотребнадзор ҡағиҙәләренә ярашлы, өс көн эсендә ул коронавирусҡа тикшерелеп, һөҙөмтәһен Берҙәм дәүләт хеҙмәттәре порталына һалырға тейеш булған.
Ханым быны ваҡытында эшләмәгән, анализды аҙағыраҡ тапшырырға теләүе менән аңлатҡан, өҫтәүенә ул сайтта теркәлә алмаған.
Суд закон боҙған ханымға 15 мең һум штраф тәғәйенләгән.
Башҡортостанда тәүлек эсендә COVID-19 йоҡтороуҙың 69 осрағы асыҡланған
15 октябргә мәғлүмәттәр буйынса, Башҡортостанда яңы коронавирус инфекцияһын йоҡтороуҙың 69 осрағы теркәлгән.
Шулай уҡ тәүлек эсендә тағы бер кеше вафат булған, хәҙер мәрхүмдәр һаны 47-гә еткән.
Пандемия башланғандан алып коронавирус йоҡторған 9 536 кеше иҫәпләнә.
Ә 8 537 пациент (һуңғы тәүлектә +82 кеше) һауыҡҡан.
911 сирленең 109-ы – дауаханала, 802-һе ауырыуҙы еңел формала үткәрә.
Владимир Путин льготалы ипотека программаһын киләһе йылға тиклем оҙайтырға тәҡдим итте
Рәсәйҙә льготалы ипотека программаһы 2021 йылдың июленә тиклем оҙайтыла.
Президент Владимир Путин яңы төҙөлгән йорттарҙа 6,5 процент менән торлаҡ алырға мөмкинлек биргән льготалы программаны оҙайтыу тәҡдиме менән сығыш яһаны.
Дәүләт башлығы һүҙҙәренсә, был төҙөлөш тармағына һәм халыҡҡа ярҙам сараларының береһе, ләкин ул 1 ноябрҙә үк ғәмәлдән сығырға тейеш.
Премьер-министр Михаил Мишустин был тәҡдимде хупланы.
«Ошо программаны оҙайтыуҙы мөһим тип иҫәпләйбеҙ.
Тиҙ генә тейешле бойороҡтарҙы әҙерләргә әҙербеҙ», — тип премьерҙың һүҙҙәрен еткерҙе РИА Новости.
«Ғөмүмән, хәҙер яңы йорттарға кредиттарҙың 90 проценттан ашыуы программаға тура килә.
Ул ғаиләләргә бик кәрәк.
Әйткәндәй, төҙөлөш тармағына булышлыҡ итеү өсөн был үҙ ролен уйнаны», — тип өҫтәне Мишустин.
Льготалы ипотека программаһы кризисҡа ҡаршы уңышлы сараларҙың береһе булды. Был осорҙа 630 миллиард һумға 220 меңдән ашыу кредит бирелде.
Апрель аҙағында Рәсәйҙә дәүләт ярҙамы менән ипотека программаһы эшләй башланы.
6,5 процент ставкаһы кредит түләгән осорҙа —  30 йылға тиклем ғәмәлдә.
Ҡытайҙың Наньчан ҡалаһы Өфөгә бер тапҡыр ҡулланыла торған 20 мең медицина битлеге бүләк итте
Башҡортостандың баш ҡалаһы менән күптәнге дуҫлыҡ ептәре бәйләгән Наньчан ҡалаһы (Ҡытай) Өфөгә бушлай бер тапҡыр ҡулланыла торған медицина битлектәре ебәрҙе.
Хәбәр ителеүенсә, яңы инфекцияның таралыуына юл ҡуймау буйынса иҫкәртеү саралары барышында өфөләргә 20 мең дана битлек таратыу күҙаллана.
2016  йылдың 14 июлендә Өфө һәм Наньчан ҡалалары араһында туғандаш мөнәсәбәттәр тураһында меморандумға ҡул ҡуйылды.
Ҡул ҡуйылған меморандум сиктәрендә осрашыуҙар, берлектәге саралар ойошторола.
Республикала шәкәр сөгөлдөрөнөң уңышы уҙған йылғы күрһәткестән 16 центнерҙан юғары
Фото: Башҡортостан Ауыл хужалығы министрлығының матбуғат хеҙмәте
Республика шәкәр заводтары яңы уңыш сөгөлдөрөн әүҙем сығара һәм эшкәртә.
Шишмә шәкәр заводы һәм «Раевка шәкәре» йәмғиәте 14 октябргә 495 мең тоннаға яҡын татлы тамыраҙыҡ ҡабул иткән, шуның 266,9 мең тоннаһы эшкәртелгән.
Белгестәр билдәләүенсә, быйылғы сөгөлдөр юғары шәкәрлелеге менән ҡыуандыра – 18,7-19,3 процент.
Аяҙ көндәр республика аграрийҙарына уңышты тулыһынса йыйып алырға мөмкинлек бирә.
Был көнгә баҫыуҙарҙа бөтәһе 924,8 мең тонна шәкәр сөгөлдөрө ҡаҙып алынған, гектарынан уңыш — 379 центнер, был уҙған йылғы күрһәткестән 16 центнерға юғары.
Благовар, Ҡырмыҫҡалы, Мәләүез һәм Миәкә райондары аграрийҙары шәкәр сөгөлдөрөн йыйыуҙы тамамланы, тип белдерҙеләр Башҡортостан Ауыл хужалығы министрлығының матбуғат хеҙмәтенән.
Радий Хәбиров чиновниктарға кәңәшмәләрҙе ғәҙәти форматта үткәреүҙе тыйҙы
15 октябрҙә киске сәғәт 6-ға тиклем дәүләт власы органдары, ҡала һәм район хакимиәттәре, власть органдары ҡарамағындағы учреждениелар санитар-иҫкәртеү нормаларын үтәү буйынса эске регламентты ҡабул итергә тейеш.
Уларҙың береһе – эш урынында битлек кейеп йөрөү.
Был хаҡта республика хөкүмәте президиумы ултырышында Башҡортостан Башлығы Радий Хәбиров әйтте.
«Андрей Геннадьевич, коллегалар һәм етәкселәр, әгәр һеҙ коридорҙа хеҙмәткәрҙәрҙе битлекһеҙ күрһәгеҙ, уларға киҫәтеү яһағыҙ, ике тапҡыр ишетмәһә – эштән бушатырға.
Әле бик күп коллегаларыбыҙ сирләй.
Әгәр бөтәбеҙ ҙә ауырыһаҡ, республика менән нисек идара итербеҙ?», — тип асыуланды Радий Хәбиров.
Республика етәксеһе шулай уҡ хөкүмәт ағзаларына, министрҙарға, ҡала һәм район хакимиәте башлыҡтарына, төрлө ведомство етәкселәренә кәңәшмәләрҙе ғәҙәти форматта үткәреүҙе тыйҙы.
«Бөтә кәңәшмәләрҙе онлайн форматта, зумда уҙғарығыҙ, барыһы ла унда нисек эшләргә кәрәклеген белә.
Был ни өсөн мөһим?
Төрлө кимәлдәге власть органдарында тиҫтәләгән мең кеше эшләй, үҙеңде һаҡлау һәм халыҡҡа әлеге шарттарҙа үҙеңде нисек тоторға кәрәклеген күрһәтеү мөһим.
Беҙ ҡарар ҡабул иттек: ҡала һәм район хакимиәттәренә битлекһеҙ инеү тыйыла, әгәр килгән кешеләрҙең битлеге булмаһа, уларға үҙҙәре бирергә тейештәр.
16 октябрҙә контроль идаралығы хеҙмәткәрҙәре ошо йөкләмәнең һәм барлыҡ власть органдарында, ведомство ҡарамағындағы учреждениеларҙа битлек режимының үтәлешен тикшерә башлай», — тип йомғаҡ яһаны Радий Хәбиров.
Башҡортостанда «Шүлгәнташ» ҡурсаулығы 17 октябрҙән экскурсияларҙы туҡтата
Фото: «Шүлгәнташ» ҡурсаулығы
«Шүлгәнташ» ҡурсаулығы етәкселеге үҙенең сайтында туристарҙы 17 октябрҙән 1 ноябргә тиклем экскурсияларҙы туҡтатыуҙары тураһында иҫкәртә.
Ҡунаҡ өйҙәренә бер кем дә урынлаштырылмай, Шүлгәнташ мәмерйәһе лә ябыла.
Был саралар пневмония һәм коронавирус менән сирләгәндәрҙең артыуына бәйле ҡабул ителде, тип белдерҙеләр ҡурсаулыҡта.
Туризм – пандемиянан ныҡ зыян күргән тармаҡтарҙың береһе, уны тергеҙеү өсөн ике йыл самаһы кәрәк, тип иҫәпләй белгестәр.
Радий Хәбиров Башҡортостандың яңы хәрби комиссары Михаил Блажевич менән осрашты
Фото: Башҡортостан Башлығының матбуғат хеҙмәте
Бөгөн, 16 октябрҙә, Башҡортостан Башлығы Радий Хәбиров республика Хәрби комиссариатының яңы етәксеһе Михаил Блажевич менән осрашты.
«Һеҙҙе Башҡортостанда сәләмләүемә бик шатмын, – тине Радий Хәбиров.
– Беҙҙең комиссариатты бөтә ғүмерен тиерлек Ҡораллы көстәргә хеҙмәт итеүгә арнаған кеше етәкләй.
Республикабыҙ ҙур, халыҡ әүҙем.
Беҙҙә хәрби традициялар көслө, хәрби хеҙмәттең дәрәжәһе юғары.
Башҡортостан Рәсәйҙең Оборона министрлығында яҡшы иҫәптә.
Был эште уңышлы дауам итерһегеҙ тип өмөтләнәбеҙ.
Рәхим итегеҙ».
Михаил Блажевич Радий Хәбировҡа йылы ҡабул итеүҙәре өсөн рәхмәт белдерҙе.
«Мин республиканың тарихы, минән алда ошо вазифала эшләгәндәрҙең ҡаҙаныштары менән танышмын, – тине Башҡортостандың хәрби комиссары.
– Бында хәрби хеҙмәткә саҡырыу потенциалы бик юғары, был эште ошондай кимәлдә алып барыу өсөн бөтә көсөмдө һалырмын.
Беҙҙең бурыстар ҙур, яҡшыға ынтылырбыҙ».
Республикала пневмония менән сирләүселәр бер тәүлектә йәнә 200 кешегә артҡан
Республикала пневмония менән сирләүселәр бер тәүлектә йәнә 200-ҙән ашыуыраҡҡа артҡан.
Башҡортостандың Һаулыҡ һаҡлау министрлығы мәғлүмәттәре буйынса, 15 октябрҙән 16-һына тиклем 208 кешегә «дауахананан тыш пневмония» диагнозы ҡуйылған.
Үпкә шешеүҙән яфаланған 145 пациент һауығып сыҡҡан.
Ведомствоның көндәлек мәғлүмәттәрендә пневмониянан донъя ҡуйыу осраҡтары күрһәтелмәй.
Бынан алда «Башинформ» хәбәр итеүенсә, быйыл дауахананан тыш пневмониянан вафат булғандар һаны уҙған йыл менән сағыштырғанда икеләтә тиерлек күберәк.
Республикала 2020 йылдың ғинуарынан октябренә тиклем 1505 кеше ошо сирҙән үлгән (2019 йылдың ошо осоронда — 860).
Башҡорт яҙыусыһы Флүр Ғәлимов Прометейҙың һәм Салауат Юлаевтың образдарын яңыса асты
Нурсолтанда (Ҡаҙағстан) Флүр Ғәлимовтың «Прометей. Олимптың ҡолауы» трилогияһы баҫылып сыҡты.
Китапҡа танылған прозаик, драматург, бер нисә тапҡыр халыҡ-ара конкурстар лауреатының өс пьесаһы ингән.
«Тәүге пьесала легендар Прометей яңыса һүрәтләнгән, ул киң фекер йөрөтөүе һәм фәлсәфәүи уйланыуҙары менән уҡыусыла ҙур тәьҫир ҡалдыра.
Илһөйәрлек темаһына арналған пьесаның сюжеты ла ҡыҙыҡлы, унда халыҡ батыры Салауат Юлаев яңыса асыла.
«Бафомет менән брудершафт» тигән пьеса психологик параллелдәр менән тулы.
Үҙенсәлекле исем менән аталған драма кешенең тәкәбберлегенән һәм ҡылансыҡ булыуынан көлә», — тип яҙған китаптың инеш һүҙендә яҙыусы, Ҡаҙағстан Республикаһы хөкүмәте баҫмаларының баш мөхәррире Жолтай Жумат — Алмашулы.
Флүр Ғәлимов – Башҡортостан Республикаһының һәм Рәсәй Федерацияһының Яҙыусылар берекмәһе ағзаһы, Рәсәй Федерацияһының һәм Башҡортостан Республикаһының атҡаҙанған мәҙәниәт хеҙмәткәре, Рәсәйҙең Ҙур әҙәби премияһы һәм Валентин Катаев исемендәге премия лауреаты.
Яҙыусының башҡорт әҙәбиәтен яңы темалар һәм яңы геройҙар менән байытҡан «Яңы башҡорт» романы һәм «Аҙғын тәүбәһе» трилогияһы республика тәнҡитселәренең, Рәсәй әҙәбиәтселәре Лев Аннинский, Чечняның халыҡ яҙыусыһы, Чечня Фәндәр академияһы академигы, Рәсәй Федерацияһының әҙәбиәт һәм сәнғәт өлкәһендәге дәүләт премияһы лауреаты, Нобель номинанты Канта Ибраһимовтың һәм башҡаларҙың юғары баһаһын алды.
Башҡортостанда коронавирус йоҡтороусылар арта, тәүлек эсендә – 73 кеше
Башҡортостандың Һаулыҡ һаҡлау министрлығынан республикала коронавирус инфекцияһы буйынса яңы мәғлүмәттәрҙе хәбәр иттеләр.
16 октябргә COVID-19 йоҡтороуҙың  73 осрағы теркәлгән.
Пандемия башланғандан алып бөтәһе 9 609 кеше сирләгән.
Тәүлек эсендә — 56, коронавирус эпидемияһы осоронда 8 634 кеше һауыҡҡан.
Әле 118 пациент стационарҙа ята, 810-ы өйҙә дауалана.
Ошо тәүлектә яңы үлем осраҡтары теркәлмәгән, тип хәбәр иттеләр Башҡортостандың Һаулыҡ һаҡлау министрлығынан.
Алдан хәбәр ителгәнсә, республикала яңы коронавирус инфекцияһы диагнозы ҡуйылған 47-се пациент — Өфөнән 1954 йылғы ир вафат булды.
Рәсәйҙә 2021 йылдың 31 декабре ял тип иғлан ителде
Рәсәй хөкүмәте башлығы Михаил Мишустин 2021 йылда ял көндәрен күсереү тураһында ҡарарға  ҡул ҡуйҙы.
Киләһе йылда 2 һәм 3 ғинуар шәмбе һәм йәкшәмбе көндәренә тап килә.
Байрам көндәре булғанлыҡтан, уларҙы йома 5 ноябргә һәм 31 декабргә күсерергә хәл ителде.
Рәсәйҙәр өс көн рәттән: 21 февралдән 23-өнә тиклем ял итә алһын өсөн шәмбе 20 февралдәге ял көнөн дүшәмбе 22 февралгә күсерәләр.
2021 йылда рәсәйҙәрҙең бөтәһе ете байрам осоро була: 1-10 ғинуар (10 көн – йоманан йәкшәмбегә тиклем), 21-23 февраль (3 көн – йәкшәмбенән шишәмбегә хәтлем), 6-8 март (3 көн – шәмбенән дүшәмбегә ҡәҙәр), 1-3 май (3 көн – шәмбенән дүшәмбегә хәтлем), 8-10 май (3 көн – шәмбенән дүшәмбегә тиклем), 12-14 июнь (3 көн – шәмбенән дүшәмбегә ҡәҙәр), 4-7 ноябрь (4 көн – кесаҙнанан йәкшәмбегә хәтлем), тип билдәләнә хәбәрҙә.
Башҡортостан синоптиктары ял көндәренә һауа торошон хәбәр итте
Башҡортостан синоптиктары ял көндәренә һауа торошон хәбәр итте.
Башгидромет мәғлүмәттәре буйынса, шәмбе бер аҙ ямғыр яуыуы көтөлә.
Ел көньяҡ-көнбайыштан, йүнәлешен төньяҡ-көнбайышҡа үҙгәртеп, талғын.
Ҡайһы бер райондарҙа көслөрәк иҫеүе мөмкин.
Һауа температураһы төндә 4-9 градус йылы, төньяҡта -1-гә тиклем.
Көндөҙ 7-12 градус, көньяҡта һауа 17 градусҡаса йылына.
Йәкшәмбе урыны менә бер аҙ ямғыр яуыуы көтөлә, төндә ҡар ҡатыш.
Ел көнбайыштан, йүнәлешен көньяҡҡа үҙгәртеп, талғын.
Һауа температураһы төндә -1-6 градус, көндөҙ 8-13 градус йылы була.
Республикала ковид менән ауырыусыларҙың күпселеге – Тәтешле районында
Башҡортостанда сир йоҡтороу осраҡтарының күпселеге сик буйындағы райондарҙа асыҡлана.
Тәтешле районында сирлеләр республика кимәле менән сағыштырғанда 2,5 тапҡырға күберәк.
Республика хөкүмәтендә уҙған «Сәләмәтлек сәғәте»ндә Роспотребнадзор идаралығы етәксеһе урынбаҫары Александр Жеребцов ошондай мәғлүмәттәр менән таныштырҙы.
Тәтешле районы хакимиәте башлығы вазифаһын башҡарыусы Фәнүр Шәйхисламов һүҙҙәренсә, ауырыусыларҙың артыуына сик аша миграция һәм өйҙәренә ҡайтҡан вахтасыларҙың күпләп сирләүе сәбәпсе.
Хәҙер район инфекцияны тиҙерәк асыҡлау өсөн экспресс-анализдарға мохтаж.
Башҡортостан Башлығы Һаулыҡ һаҡлау министрлығына муниципалитеттарҙы экспресс-тестар менән тәьмин итергә ҡушты.
Радий Хәбиров 4 ноябрҙән һуң көҙгө мәктәп каникулын оҙайтыу ихтималлығын белдерҙе
Фото: Башҡортостан Башлығының матбуғат хеҙмәте
Башҡортостан Башлығы Радий Хәбиров әгәр республикала коронавирус инфекцияһы таралыуға бәйле хәл яҡшырмаһа, 4 ноябрҙән һуң көҙгө мәктәп каникулын оҙайтыу вариантын ҡарай.
«Иртәгә беҙҙең мәктәптәрҙә көҙгө каникул алдынан һуңғы уҡыу көнө.
Беҙ балаларҙы ла, уҡытыусыларҙы ла һаҡларға тейешбеҙ.
Әгәр 4 ноябргә эпидемиологик хәл яҡшырмаһа, каникулды оҙайтырға мәжбүрбеҙ», — тине республика етәксеһе кисә уҙған «Сәләмәтлек сәғәте» кәңәшмәһендә.
Башҡортостандың мәғариф һәм фән министры Айбулат Хажин һүҙҙәренсә, көҙгө каникулдың тәүге көндәрендә мәктәптәрҙә дезинфекция үткәрелә.
Уҡытыусылар ситтән тороп махсус курстарҙа квалификацияһын арттыра.
Хәтерегеҙгә төшөрәбеҙ, Башҡортостанда көҙгө каникул 17 октябрҙә башлана һәм 4 ноябргә тиклем дауам итә.
Был ҡарар СOVID-19 таралыуға бәйле хәлдең ҡатмарлашыуы арҡаһында ҡабул ителде.
Башҡортостан спортсылары коляскала теннис буйынса Рәсәй чемпионатында алтын яуланы
Башҡортостан спортсылары коляскала теннис буйынса Рәсәй чемпионатында алтын яуланы.
Паралимпиясылар Марат Йосопов һәм Иван Андреев ир-егеттәр араһында яңғыҙ һәм парлы разрядта йәнә иң көслөләр тип танылды. Улар уҙған йылда өлгәшкән юғары һөҙөмтәне раҫланы.
Шулай уҡ Башҡортостан спортсыһы, ун ете йәшлек Вячеслав Макаров парлы разрядта өсөнсө урынды алды.
Коляскала теннис буйынса Рәсәй чемпионаты 8-14 октябрҙә Мәскәү өлкәһендә уҙҙы.
«Ярышта Мәскәүҙән, Мәскәү өлкәһенән, Башҡортостандан һәм Пермь крайынан 18 спортсы ҡатнашты.
Сығыш яһау һөҙөмтәләре буйынса Донъя кубогында ҡатнашыу өсөн Рәсәйҙең йыйылма командаһы төҙөлдө», — тип хәбәр иттеләр инвалдитарҙың «Факел» төбәк йәмәғәт ойошмаһының матбуғат хеҙмәтенән.
Рәсәйҙә 12 мең һумлыҡ ковидҡа ҡаршы препарат йәшәү өсөн мөһимдәр исемлегенә индерелде
Рәсәй хөкүмәте фавипиравирҙы йәшәү өсөн мөһим дарыуҙар исемлегенә индерҙе.
Тимәк, дәүләт уның хаҡын көйләй, ул аҙыраҡ арзанайырға тейеш.
Яңы коронавирус инфекцияһын дауалауҙа ҡулланылған фавипиравир нигеҙендә асыҡ һатыуҙа ла булған өс дарыу сығарыла. Улар — «Авифавир» (8 мең һум самаһы), «Арепливир» (12 мең һумдан ашыу) һәм «Коронавир» (12 мең һумға яҡын).
Федераль монополияға ҡаршы хеҙмәт менән һөйләшеп килешкәс, уларҙың хаҡы төшөргә тейеш, тик артыҡ ныҡ түгелдер, тип иҫәпләй фармакология баҙарында ҡатнашыусылар.
Ошондай хаҡ менән фавипиравирҙың файҙалы булыуы раҫланмаған.
The Bell препараттың 2014 йылда Японияла грипты дауалау өсөн әҙерләнгәнен, биш йылдан һуң уның аналогтарын сығарыу рөхсәт ителгәнен хәтергә төшөрә.
Яҙ көнө Японияла уны ковидҡа ҡаршы дарыу итеп һынап ҡаранылар, ләкин уның яҡшы һөҙөмтәләр бирмәүен танынылар.
Шуға ҡарамаҫтан, Рәсәйҙә өс фармакология  компанияһы, фавипиравир сирлеләрҙең хәлен тиҙерәк яҡшыртырға мөмкинлек бирә тип иҫәпләп, уны сығарырға ҡарар итте.
Ноябрҙә Башҡортостанда йәшәүселәрҙе өҫтәмә ял көтә
Халыҡтар берҙәмлеге көнө уңайынан рәсәйҙәрҙе 4 ноябрҙә өҫтәмә ял көнө көтә.
Быйыл байрам шаршамбыға тап килә.
Шулай итеп, быйыл ноябрҙең икенсе аҙнаһында рәсәйҙәр дүрт көн эшләй: 2 һәм 3 ноябрҙә, һуңынан ял, ә аҙаҡ — 5 һәм 6 ноябрҙә йәнә эш көндәре.
Өҫтәүенә Халыҡтар берҙәмлеге көнө алдынан шишәмбе, 3 ноябрҙә, эш ваҡыты бер сәғәткә ҡыҫҡара.
Өфөлә билдәле телсе-ғалим, Башҡорт дәүләт университеты профессоры Мөхтәр Әхтәмов арабыҙҙан китте
Өфөлә 92-се йәшендә Башҡорт дәүләт университеты профессоры, телсе-ғалим Мөхтәр Әхтәмов арабыҙҙан китте.
Коллегалары хәбәр итеүенсә, ул сирләгән, ковид-госпиталдә ятҡан.
Ике ай элек улы – профессор Азамат Әхтәмов вафат булғайны.
Мөхтәр Әхтәмов 1929 йылдың 15 ғинуарында БАССР-ҙың Йылайыр кантоны Башҡорт Үргене ауылында (Башҡортостан Республикаһының Ейәнсура районы) тыуған.
Филология фәндәре докторы (1996), профессор (1994).
Башҡортостан Республикаһының атҡаҙанған фән эшмәкәре (2009), БАССР-ҙың атҡаҙанған уҡытыусыһы (1989), Рәсәй Федерацияһының юғары һөнәри белем биреүҙең почетлы хеҙмәткәре (2001), 400-ҙән ашыу ғилми хеҙмәт, шул иҫәптән уҡыу-методик ҡулланма авторы.
1959 йылда Стәрлетамаҡ педагогия институтын тамамлағас, 1961 йылға тиклем – БАССР-ҙың Мәғариф министрлығының мәктәп инспекторы, 1964 йылдан – Тарих, тел һәм әҙәбиәт институты хеҙмәткәре, 1972–2013 йылдарҙа Башҡорт дәүләт университеты уҡытыусыһы.
Ғилми эшмәкәрлеге башҡорт теленең лексикаһына һәм һүҙьяһалышына арналды.
Әхтәмовтың «Хәҙерге башҡорт теле», «Хәҙерге башҡорт теле: лексикология, фразеология, лексикография» тигән китаптарында хәҙерге башҡорт телендә аҙ өйрәнелгән лексик-һүҙьяһалыш процестары тикшерелде.
Башҡорт теленең омонимдар (1966, 1986), антонимдар (1973, 1987), морфемалар (1982), грамматика (1994), кире һүҙлеге (1999), башҡорт халыҡ мәҡәлдәре һәм әйтемдәре һүҙлеге (2008) авторы; «Башҡорт теленең аңлатмалы һүҙлеге»н төҙөүселәрҙең береһе.
«Башинформ» мәрхүмдең туғандарының һәм яҡындарының ауыр ҡайғыһын уртаҡлаша.
Башҡортостанда коронавирусҡа ҡаршы көрәшеү өсөн студент-ординаторҙарҙы поликлиникаларға эшкә ебәрәләр
Республикала Башҡорт дәүләт медицина университетының өлкән курс студенттарын һәм студент-ординаторҙарҙы өйҙә коронавирустан дауаланған сирлеләргә медицина ярҙамы күрһәтеү өсөн поликлиникаларға эшкә ебәрәләр.
Был турала бөгөн Хөкүмәттәге оператив кәңәшмәлә республика етәксеһе Радий Хәбиров әйтте.
Уның һүҙҙәренсә, мөмкин тиклем күберәк пациенттарҙы стационарҙан өйҙә дауаланыуға күсереү өсөн амбулатор звеноның эшен көсәйтергә кәрәк.
«Бик күптәр Өфө дауаханаларында дауаланырға теләй.
Һаулыҡ һаҡлау министрлығының дауаханаға һалыуға һәм сығарыуға күрһәткестәре булған аныҡ протоколдары бар.
Ошоларҙың барыһын да иҫәпкә алып, баш табиптарҙан һәм Һаулыҡ һаҡлау министрлығынан эште түбәндәгесә ойоштороуҙарын һорайым: пациент бер аҙ ятып дауаланғас, уны амбулатор дауаланыуға күсерегеҙ.
Койкалар әлегегә ҡарағанда һөҙөмтәлерәк эшләргә тейеш, ләкин бының өсөн амбулатория эшен яйға һалырға кәрәк, шуға терапевтарға ярҙамға БДМУ студенттарын ебәрәбеҙ», — тине ул.
Тәү сиратта, улар поликлиника терапевтарына коронавирус менән ауырыған амбулатор пациенттарҙы күҙәтергә ярҙам итергә тейеш.
«Башинформ»ға медицина университетынан хәбәр итеүҙәренсә, поликлиникаларға эшкә 285 ординатор ебәрелә, 600 ординатор республика медицина учреждениеларында эшләй башлаған да инде.
Радий Хәбиров сирле хеҙмәткәрҙәр булған театрҙарҙы ябырға ҡушты
Хөкүмәттәге оператив кәңәшмәлә республика Башлығы Радий Хәбиров Башҡортостандың Мәҙәниәт министрлығына сирле хеҙмәткәрҙәр булған театрҙарҙы ябырға ҡушты.
«Яңылыҡтарҙа тотош труппалар ауырый тип уҡыным. Театрҙарҙы ябығыҙ, ҡарар ҡабул итегеҙ.
Сирле труппалар беҙгә ниңә кәрәк?», — тине республика етәксеһе.
Мәжит Ғафури исемендәге Башҡорт драма театрында сир осраҡтары асыҡланды, шуға күрә коллектив ике аҙнаға үҙизоляцияға китергә ҡарар итте, тине мәҙәниәт министры Әминә Шафиҡова.
Республика ресторандарында корпоративтар һәм банкеттар уҙғарыу тыйыла
Башҡортостан ресторандарында корпоративтар һәм банкеттар уҙғарыу тыйыла, тип хәбәр иттеләр дүшәмбе республика хөкүмәтендәге оператив кәңәшмәлә.
Башҡортостан биләмәһендә яңы коронавирус инфекцияһы таралыу хәүефенә бәйле юғары әҙерлек режимын индереү тураһындағы указға тейешле үҙгәрештәр 19 октябрҙә индерелә.
«Норма популяр түгел, ләкин беҙ ошо аҙымға барабыҙ, — тип белдерҙе республика етәксеһе Радий Хәбиров.
— Ресторандарҙа һәм башҡа дөйөм туҡланыу урындарында корпоративтар, йәғни күмәк кеше ҡатнашлығындағы саралар үткәреүҙе тыйырға.
Корпоративтарҙы, банкеттарҙы – быларҙың бөтәһен дә һуңыраҡ ваҡытҡа күсерәбеҙ.
Беҙгә үпкәләмәһендәр.
Юғиһә аҙаҡ ошо ресторандарҙы яба башларбыҙ, ә беҙ улай эшләргә теләмәйбеҙ».
«Башинформ» хәбәр иткәнсә, уҙған тәүлектә Башҡортостанда йәнә 68 кешелә COVID-19 асыҡланған.
Пандемия башланғандан алып республикала яңы коронавирус инфекцияһын йоҡтороуҙың 9 809 осрағы теркәлгән.
Башҡортостанда диабет һәм йөрәк-ҡан тамырҙары ауырыуҙарынан яфаланғандар өсөн махсус режим индерелә
Башҡортостанда шәкәр диабеты һәм йөрәк-ҡан тамырҙары ауырыуҙарынан яфаланғандар өсөн махсус режим индереүҙәре мөмкин.
Республика Башлығы Радий Хәбиров ошондай диагнозы булған кешеләрҙең яңы коронавирус инфекцияһынан вафат булыу осраҡтарының йышайыуына борсолоуын белдерҙе.
«Беҙҙә хроник сирҙәрҙән яфаланғандар COVID-19-ҙы ауыр үткәрә.
Шәкәр диабеты менән ауырығандар, ҡыҙғанысҡа ҡаршы, шунда уҡ бер аяғы менән теге донъяға баҫа», — тине Башҡортостан Башлығы.
Радий Хәбиров хөкүмәткә хроник сирлеләргә махсус режим индереү тураһында уйларға ҡушты.
Атап әйткәндә, диабет менән ауырығандарҙы үҙизоляция режимын үтәүен тикшерергә мөмкиндәр.
Яҙ көнө Башҡортостанда хроник сирле граждандар өсөн ошондай сикләү сараһы ғәмәлгә индерелгәйне.
Радий Хәбиров һүҙҙәренсә, был тәжрибәне дауам итергә кәрәк.
Республика хөкүмәтендә өс вице-премьер коронавирус менән сирләй
Әлеге ваҡытта Башҡортостан хөкүмәтендә премьер-министрҙың өс урынбаҫары коронавирус менән сирләй.
Был хаҡта оператив кәңәшмәлә Радий Хәбиров белдерҙе.
Шулай уҡ республика башлығы дисциплинаны һәм эпидемиология ҡағиҙәләрен үтәмәгән бик күп чиновниктарҙың ауырып китеүен билдәләне.
«Хәҙер мин ни өсөн сирләгәнебеҙҙе аңлатам.
Беренсе өлөшө һаулыҡ һаҡлауҙы әҙерләү ине, уны әҙерләрбеҙ.
Бының өсөн аҡса ла бар, табиптарыбыҙ ҙа эшләргә өйрәнде.
Ә бына икенсе өлөшө – дисциплина һәм яуаплылыҡ», — тине Радий Хәбиров.
Уның һүҙҙәренсә, бер нисә дәүләт учреждениеһында һәм улар ҡарамағындағы учреждениеларҙа эпидемияға ҡаршы талаптарҙы үтәү тикшерелде.
Административ биналар идаралығы дәүләт унитар предприятиеһы, Башҡортостандың мәғарифты үҫтереү институты, Мәҙәниәт министрлығы, Республика халыҡҡа ярҙам үҙәге, Республика капиталь төҙөлөш идаралығы, Дәүләт аналитик контроль идаралығы ошо талаптарҙы боҙоусылар исемлегенә инде.
«Эштән китегеҙ улайһа, мин башҡаларҙы табырмын, сөнки миңә эшләргә кеше юҡ.
Бөтәгеҙ ҙә сирләгәс, ярҙамсыларым ҡалмай», — тине Радий Хәбиров.
Радий Хәбиров дәүләт учреждениеларында контролде көсәйтергә ҡушты.
Уҙған тәүлектә Башҡортостанда йәнә 68 кешелә коронавирус асыҡланған
Уҙған тәүлектә Башҡортостанда йәнә 68 кешелә COVID-19 асыҡланған, тип хәбәр итте республиканың һаулыҡ һаҡлау министры Максим Забелин Башҡортостан Республикаһы Хөкүмәтендәге оператив кәңәшмәлә.
Пандемия башланғандан алып республикала яңы коронавирус инфекцияһын йоҡтороуҙың 9 809 осрағы раҫланған.
Әле 125 кеше стационарҙа дауалана.
Үткән аҙнала 320 кеше һауығып сыҡҡан.
«Үлем кимәле элеккесә ҡала — 0,5 %.
Уҙған аҙнала бер үлем осрағы теркәлде.
Сирләү кимәле 100 мең кешегә 242 тәшкил итә», — тип билдәләне һаулыҡ һаҡлау министры.
Республикала ишле ғаиләләргә торлаҡ һатып алыу өсөн 250 мең һум биреү ҡағиҙәләре раҫланды
Башҡортостан хөкүмәте премьер-министры Андрей Назаров ишле һәм инвалид бала тәрбиәләгән ғаиләләргә бушлай бирелгән ер урынына бер тапҡыр аҡса түләү тәртибе тураһында ҡарарға ҡул ҡуйҙы.
Тейешле документ 17 октябрҙә Башҡортостан Республикаһының рәсми хоҡуҡи мәғлүмәт интернет-порталында баҫылған .
Бер тапҡыр бирелә торған түләү — 250 мең һум. Исем-шәрифе яҙылған таныҡлыҡ өс йылға тапшырыла.
Ҡарарҙа таныҡлыҡ алыу өсөн кәрәкле бөтә документтар күрһәтелгән.
Уны фатир, бүлмә, шәхси йорт (шул иҫәптән төҙөлә башлаған) һатып алыу өсөн иғәнә итеп тотонорға ярай.
Шулай уҡ йорт һалырға, ипотеканы түләргә, ер һатып алырға мөмкин.
Күсемһеҙ милек Башҡортостан биләмәһендә булырға тейеш.
Күп балалы ғаиләләргә нисек ер урынына 250 мең һум алыу тураһында тулыраҡ мәғлүмәтте һылтанма буйынса «Башинформ» сайтында уҡығыҙ.
Башҡортостан синоптиктары өс көнгә һауа торошон хәбәр итте
Был аҙнала Башҡортостанда ямғыр яуыуы фаразлана.
Республика синоптиктары хәбәр итеүенсә, дүшәмбе, 19 октябрҙә, урыны менән бер аҙ ямғыр көтөлә.
Ел көньяҡтан, көньяҡ-көнбайыштан талғын, урыны менән көсәйеүсән.
Һауа температураһы көндөҙ +13, +18 градус.
Шишәмбе, 20 октябрҙә, урыны менән ҡыҫҡа ваҡытлы ямғыр яуа.
Ел көньяҡтан, йүнәлешен көнбайышҡа үҙгәртеп, талғын.
Һауа температураһы төндә +2, +7, аяҙытҡанда -3, көндөҙ +6, +11, көньяҡта +16 градусҡа тиклем.
Шаршамбы, 21 октябрҙә, төндә урыны менән боҙлауыҡ фаразлана, автомобиль юлдарының айырым участкаларында боҙлауыҡ, көндөҙ республикала бер аҙ ямғыр һәм ҡар яуыуы ихтимал.
Ел көнбайыштан талғын.
Һауа температураһы төндә +1, -4-кә тиклем, аяҙытҡанда -9-ға ҡәҙәр, көндөҙ +3, +8 градус.
Башҡортостан Башлығы Мостай Кәримдең тыуған көнөндә дәүләт наградалары тапшырҙы
Бөгөн Башҡортостан Башлығы Радий Хәбиров республиканың халыҡ шағиры Мостай Кәримдең тыуыуына 101 йыл тулыу уңайынан дәүләт наградалары тапшырҙы.
Күренекле яҙыусының исемен мәңгеләштереүгә тос өлөш индергәндәр халыҡ шағирының тыуған көнөндә маҡтау грамоталары, исемдәр һәм рәхмәт хаттары менән бүләкләнде.
«Башҡортостанда, Рәсәйҙә йәшәгән һәр кем өсөн Мостай Кәримдең исеме, әлбиттә, ҙур әһәмиәткә эйә.
Ул – халыҡ шағиры, аҡыллы кәңәшсе, яугир-фронтовик.
Республикабыҙ йәмғиәтенең әхләҡи торошона ҙур йоғонто яһаны.
Ул бик ябай, изге күңелле кеше ине.
Уның менән шәхсән аралашҡандарҙың күбеһе был осрашыуҙарҙы бер ҡасан да онотмай.
Мин дә улар иҫәбендә, ул үҙенең кешелек сифаттары менән арбаны.
Уны иҫемә төшөрһәм, күңелемә йылы булып китә», — тине Радий Хәбиров.
Республика Башлығы 2019 йылда Мостай Кәримдең тыуыуына 100 йыл тулыуға арналған сараларҙа әүҙем ҡатнашҡандарға рәхмәт әйтте.
«Рәсәйҙә киң прокатҡа сыҡҡан һәм тамашасылар һөйөүен яулаған «Һеңлекәш» фильмы беҙҙең республиканың ниндәй матур икәнен, һоҡланғыс кешеләр йәшәгәнен күрһәтте, – тине Радий Хәбиров.
– Шул рәүешле ул Башҡортостанды федераль кимәлдә танытыу өсөн күпте эшләне».
Өфөлә популяр эстрада йырсыһы Бибисара Азаматова вафат
Өфөлә үҙенең тыуған көнө алдынан популяр эстрада йырсыһы Бибисара Азаматова арабыҙҙан китеп барҙы.
Коллегалары хәбәр итеүенсә, ул ковид-госпиталдә дауаланған.
Бибисара Мостафа ҡыҙы Азаматова — үҙенсәлекле яҙмышлы кеше.
1949 йылдың 21 октябрендә Башҡортостандың Баймаҡ районында тыуған.
Баймаҡ һыра ҡайнатыу заводында секретарҙан алып директорға тиклем үрләй, «Нур» рестораны директоры була.
Хеҙмәт ветераны, атҡаҙанған аҙыҡ-түлек индустрияһы хеҙмәткәре.
Бибисара Азаматова шулай уҡ мәҙәниәт өлкәһендә яуаплы вазифаларҙа: Республика халыҡ ижады үҙәге директоры урынбаҫары һәм Башҡорт хореография колледжы китапханаһы мөдире булып эшләй.
Әммә уның бөтә ғүмере йыр менән бәйле ине.
1997-1998 йылдарҙа Фәриҙә Ҡудашеваның тәҡдиме менән Бибисара Азаматова «Өфө-Ҡазан-Болғар» теплоходында башҡорт-татар концерттарында ҡатнаша башлай.
2006 йылда тыуған районында тәүге концертын ойоштора, аккомпаниаторҙар булып республикала танылған баянсылар Ридик Фәсхетдинов, Илшат Яхин, Хәлит, Илшат һәм Айнур Фәтиховтар сығыш яһай.
Йырсының концерттарына халыҡ күпләй йөрөй, уның ҡабатланмаҫ башҡарыу манераһы һәм матур тауышы меңләгән тыңлаусының йөрәгенә үтеп инә, ул ысын мәғәнәһендә халыҡ йырсыһына әүерелә.
Башҡорт эстрадаһы йондоҙҙары Фәрүәз Урманшин, Раил Өмөтбаев, Альберт Салауатов, Искәндәр Ғәзизов һәм башҡалар менән сығыш яһай.
Ижади ғүмерендә Бибисара Азаматова үҙенең биш концертын ойоштора, алты аудиоальбом сығара.
Һуңғыһы 2020 йылда сыҡты. Унда 73 йыр бар.
Күп тапҡыр «Йыл йыры», «Юлдаш йыры», «Башҡорт йыры» республика йыр конкурстары лауреаты булды.
«Башинформ» йырсының туғандарының һәм яҡындарының ауыр ҡайғыһын уртаҡлаша.
Властар Рәсәйҙә ҡабаттан карантин индерергә йыйынмай
Рәсәй властары коронавирус эпидемияһы арҡаһында карантин индерергә йыйынмай.
Яҙ көнө Рәсәй президенты Владимир Путин тотош илдә аҙна буйына эшләмәү тураһында белдергәйне. Хәҙер был вариант ҡаралмай, тип хәбәр итте РБК үҙ сығанағына һылтанма менән.
«Был мөмкин түгел», — тине РБК әңгәмәселәренең береһе һәм президенттың белгестәр фекеренә ҡолаҡ һалыуын өҫтәне. Улар әйтеүенсә, локдаун индереүҙең кәрәге юҡ.
14 октябрҙә Владимир Путиндың хөкүмәт ағзалары менән кәңәшмәһе барышында вице-премьер Татьяна Голикова карантин индереүҙең кәрәкмәүен әйтте.
Уның һүҙҙәренсә, илдә хәлгә «идара итергә мөмкин».
«Башинформ» хәбәр иткәнсә, 20 октябргә мәғлүмәттәр буйынса, Башҡортостанда тәүлек эсендә коронавирус йоҡторғандар тағы 68 кешегә артҡан.
Пандемия башланғандан алып республикала сирлеләрҙең дөйөм һаны 9 877-гә еткән.
Башҡортостан Төркиә менән сауҙа хеҙмәттәшлеген нығытырға ниәтләй
Башҡортостан менән Төркиә тышҡы иҡтисади бәйләнештәрҙе нығытырға ниәтләй, тип белдерҙе республика башлығы Радий Хәбиров Төркиәнең Dünya эшлекле гәзитенә биргән интервьюһында.
Радий Хәбиров хәбәр итеүенсә, сауҙа хеҙмәттәшлегенең өҫтөнлөклө йүнәлештәре – химия һәм нефть химияһы продукцияһы, ағас, металл әйберҙәр, ауыл хужалығы һәм хәләл аҙыҡ-түлекте сит илдәргә оҙатыу.
Хәҙерге көндә Төркиә – Башҡортостандың 2,8% өлөш менән тышҡы иҡтисади эшмәкәрлек буйынса унынсы партнеры.
Әйтәйек, былтыр Башҡортостандың Төрөк Республикаһы менән тышҡы сауҙа әйләнеше 140 миллион һум тәшкил иткән.
Шуның 135,8 миллион доллары — экспорт.
2020 йылдың тәүге ете айында тышҡы сауҙа әйләнеше 64,1 миллион булһа, уның 58,1 миллионы — экспорт.
Бынан тыш, Радий Хәбиров баҫмаға Башҡортостанда төрөк инвесторҙарының әүҙемлеге хаҡында һөйләне һәм иғтибарын йәмәғәт майҙандарын файҙаланыуҙың льготалы шарттары, ерҙе ҡуртымға алыу һәм потенциаль һалым льготалары мөмкинлектәренә йүнәлтте.
Республикала тәүлек эсендә коронавирус йоҡторғандар тағы 68 кешегә артҡан
Башҡортостанда тәүлек эсендә, 20 октябргә мәғлүмәттәр буйынса, коронавирус йоҡторғандар тағы 68 кешегә артҡан.
Пандемия башланғандан алып сирлеләрҙең дөйөм һаны 9 877-гә еткән.
19 октябрҙән 20-һенә 69 пациент һауыҡҡан.
Әле 1075 кеше дауалана: 132-һе – стационарҙа, 943-ө ауырыуҙы еңел формала үткәрә һәм өйҙә дауалана, тип хәбәр итте республиканың Һаулыҡ һаҡлау министрлығы.
Өфөлә Мостай Кәрим исемендәге фондтың грантына лайыҡ булған уҡыусылар иғлан ителде
20 октябрҙә — Мостай Кәримдең тыуыуына 101 йыл тулған көндә Башҡортостандың халыҡ шағирының исеменә йөрөткән 158-се башҡорт гимназияһының Мостай Кәрим исемендәге фондтың грантын алған уҡыусыларҙың исемдәре иғлан ителде.
Гимназияның 11 уҡыусыһы – уҡыу алдынғылары, ҡала һәм республика конкурстары, олимпиадалары еңеүселәре, призерҙары исемле грантҡа эйә булды:
Диана Ғәзина — 10а,
Лилиә Ғәликәева — 11 а,
Асҡар Иҙрисов — 8в,
Әҙилә Ишемғужина— 8б,
Рамҙаан Ҡаҙакбаев — 9в,
Карина Кәримова — 10в,
Раушания Миһранова — 8а,
Яҙгөл Томаншина — 10в,
Лиана Йоносова — 9а,
Сәлимә Яҡупова — 8б.
Бүләкләү тантанаһы санитар-эпидемиологик хәл яҡшырғандан һуң ойошторола.
20 октябрҙә шулай уҡ йәш ғалимдарҙың – Мостай Кәрим исемендәге фондтың стипендиаттары иғлан ителде.
БСТ телеканалы «Башҡортостан. Хроника. Ковид» документаль фильмын күрһәтә
Тормошобоҙға килеп инде лә, яңы ресурстарҙы асырға этәргес бирҙе.
Ул беҙҙең етешһеҙлектәребеҙҙе асып һалды һәм ысын геройҙарҙы күрһәтте.
Башҡортостан тотош ил менән бергә бына ярты йыл инде ошо юлдан бара.
Ләкин был – һынауҙарҙың бер өлөшө генә.
Үҙизоляция, өйҙән уҡыу, иҡтисадтағы ҡатмарлыҡтар.
Ә алда нимә?
20 октябрҙә, шишәмбе, киске сәғәт 9-сы 15 минутта «Башҡортостан. Хроника. Ковид» документаль фильмы күрһәтелә.
Башҡортостанда табиптарҙы пациенттарҙың өйҙәренә дәүләт власының эш машиналары йөрөтә башланы
Башҡортостанда табиптарҙы эш урынына, шулай уҡ пациенттарҙың өйҙәренә дәүләт власының эш автомобилдәре йөрөтә башланы.
16 октябрҙә Башҡортостан Башлығы Радий Хәбиров республиканың дәүләт органдары автопаркынан 100 машина бүлергә һәм уларҙы сирлеләргә ваҡытында медицина ярҙамы күрһәтеү өсөн Өфөнөң медицина учреждениеларына бирергә ҡушты.
Саҡырыуҙарҙың бик күп булыуына бәйле поликлиникаларға ярҙам кәрәк.
Әле дәүләт власы органдары паркынан транспорттың яртыһы тиерлек дауаханаларға ебәрелгән дә инде, тип хәбәр иттеләр республиканың Һаулыҡ һаҡлау министрлығынан.
Бөгөн төрлө маркалы бөтә 100 машина ла Өфөнөң медицина учреждениеларына бүленә, башлыса баш ҡала поликлиникаларына.
Эш машиналары сирлеләрҙең өйҙәренә барыу өсөн файҙаланыла.
Шулай уҡ транспорт көн һайын коронавирустың таралыуына ҡаршы көрәшкән медицина хеҙмәткәрҙәрен эшкә алып бара һәм өйгә алып ҡайта.
Хәҙерге ваҡытта медицина учреждениеларының үҙ ресурстары етмәй.
Транспорт билдәһеҙ ваҡытҡа бүленгән, тип өҫтәнеләр Һаулыҡ һаҡлау министрлығында.
Республикала был аҙнала ваҡытлыса ҡар ятыуы көтөлә
Башҡортостан синоптиктары республикаға ҡыш яҡынлашыуы тураһында белдерҙе.
Тәүге ҡар яуыуы, ҡырау төшөүе, ваҡытлыса ҡар ятыуы көтөлә.
Уҙған аҙнала Башҡортостанда аномаль йылы булды, ләкин был аҙнала уҡ республикала йәшәүселәр ҡыштың яҡынлашыуын һиҙер, тип хәбәр итте Башгидромет.
Атмосфера фронты Башҡортостан биләмәһенә Арктика һыуығын алып килә.
20-22 октябрҙә һауа температураһы төндә +1-ҙән,+6-нан -1,-6 градусҡаса түбәнәйә, аяҙытҡанда -10-ға тиклем, көндөҙ +5,+10 була, көньяҡ райондарҙа +15-тән -1 градусҡа хәтлем.
22 октябргә ямғыр урынына бер епшек ҡар яуа башлай.
21, 22 октябрҙә төндә һәм иртән юлдарҙың айырым участкаларында боҙлауыҡ күренештәре булыуы ихтимал.
22 октябрҙә республиканың көнсығышында ваҡытлыса ҡар ятыуы мөмкин.
Һауа торошо үҙгәреп торған ваҡытта автомобиль йөрөтөүселәргә йәйге тәгәрмәстәрҙе ҡышҡыһына алмаштырырға кәңәш бирәләр.
«Рәсәйҙең Туризм һылыуҡайы-2020» конкурсында яҡташыбыҙ тамашасылар һөйөүе призын яуланы
Чебоксар ҡалаһында (Сыуаш Республикаһы) «Рәсәйҙең Туризм һылыуҡайы-2020» Бөтә Рәсәй матурлыҡ конкурсы тамамланды.
Унда Башҡортостандан Татьяна Политова ҡатнашты.
Башҡортостан менән таныштырғанда ҡыҙ милли кейемде күрһәтте һәм республика хаҡында һөйләне.
Конкурс йомғаҡтары буйынса Татьяна Политова сибәр ун ҡыҙ иҫәбенә инде һәм «Тамашасылар һөйөүе һылыуҡайы» исемен яуланы.
Һылыуҡайға 19 йәш.
Татьянаның «Өфө һылыуҡайы-2018» һәм «Башҡортостан һылыуҡайы-2019» тигән исемдәре лә бар.
Ҡыҙ спорт менән шөғөлләнә, сноубордта, тау саңғыһында шыуырға, волейбол уйнарға ярата, шулай уҡ музыка менән шөғөлләнә.
Өфөлә 22 октябрҙә Ағиҙел аша иҫке күперҙән транспорт хәрәкәте сикләнә
22 октябрҙә «Өфөнән һөйөү менән 2. Йыл ғаиләһе» нәфис фильмын төшөрөүгә бәйле иртәнге сәғәт 10-дан көндөҙгө 3-кә тиклем Ағиҙел аша иҫке күпер транспорт хәрәкәте өсөн ябыла.
Өфө хакимиәте баш ҡала халҡынан, ҡунаҡтарынан хәрәкәтте сикләүҙе аңлап ҡабул итеүҙәрен һорай һәм уңайһыҙлыҡтар өсөн ғәфү үтенә.
Республиканың ҡайһы ҡала-райондарында COVID-19 менән йышыраҡ ауырыйҙар – статистика
Башҡортостандың Һаулыҡ һаҡлау министрлығы республика ҡалаларында һәм райондарында сирлеләр буйынса яңы мәғлүмәттәрҙе иғлан итте.
«Башинформ» хәбәр иткәнсә, пандемия башланғандан алып республикала COVID-19 йоҡтороуҙың 9 946 осрағы теркәлгән.
21 октябргә мәғлүмәттәр буйынса, ауырығандарҙың күбеһе – Өфөлә (4 144 кеше).
Баш ҡаланан һуң Нефтекама (515) һәм Туймазы районы (513) килә.
Шартлы өсөнсө урынды Стәрлетамаҡ (420) һәм Бәләбәй районы (410) биләй.
Салауат уларҙан бер аҙ ҡалыша – пандемия башланғандан алып 373 осраҡ.
Ә Межгорье ҡалаһында һәм Йылайыр районында коронавирус менән сирләгәндәр аҙ – һәр муниципалитетҡа 3-әр кеше тура килә.
Ҡыйғы районында улар икеләтә күберәк, Балаҡатай һәм Дыуан райондарында – 9 һәм 10 сирле.
Ҡорғаҙаҡ Башҡортостандың 30 күренекле урыны иҫәбенә инде
«Российская газета» версияһына ярашлы, Ҡорғаҙаҡ шифалы һыу сығанағы «Башҡортостандың үҙенсәлекле 30 урыны» акцияһы барышында республиканың иң популяр урындары иҫәбенә инде.
Ҡорғаҙаҡ Салауат районында Рәсәйҙә тәүгеләрҙән булып ЮНЕСКО-ның глобаль геопарктар селтәренә индерелгән «Янғантау» геопаркы биләмәһендә урынлашҡан.
Ул Ҡаратау армыттарынан ағып сыға.
Урындағы халыҡ шишмә һыуын эсер өсөн генә түгел, һаулығын нығытыу өсөн дә файҙалана.
Ғалимдар һыуҙың составын тикшергәндән һуң, Ҡорғаҙаҡ һыуы «Янғантау» шифаханаһында тәбиғи дауалау факторҙарының береһе итеп файҙаланыла башлай.
Шифаханаға ул махсус үткәргес торба аша килә.
Ял итеүселәр «Ҡорғаҙаҡ» минераль һыуын сихәтле эсемлек булараҡ та, ванна ҡабул итеү өсөн дә ҡуллана.
Шишмә Башҡортостандан Свердловск өлкәһенә илткән трассаға яҡын ғына урынлашҡан.
Һыу 600-800 метр тәрәнлектән күтәрелә һәм секундына 100-125 литр һыу бирә.
Һыуҙың температураһы тәүлек әйләнәһенә 16 градус тәшкил итә.
Шишмә ҡыш көнө лә туңмай, шуға күрә йылдың теләһә ниндәй миҙгелендә быуаға сумып сығырға мөмкин.
Ҡорғаҙаҡ шишмәһе – Башҡортостандың тәбиғәт ҡомартҡыһы, ул дәүләт тарафынан һаҡлана.
Башҡорт драма театрының «Хыялға ҡаршы» спектакле Халыҡ-ара фестивалдә күрһәтелә
Фото: М.Ғафури исемендәге Башҡорт драма театрының матбуғат хеҙмәте
21 октябрҙә III Халыҡ-ара камера спектаклдәре фестивале барышында «Хыялға ҡаршы» спектакле күрһәтелә.
Спектакль Айгиз Баймөхәмәтовтың «Ҡалдырма, әсәй!» повесы буйынса сәхнәләштерелгән (инсценировка авторы – Ә.Ишбулдина, режиссеры – И.Ҡаҙаҡбаев).
Киске сәғәт 5-тә башлана.
Фестиваль 16 сентябрҙән 18 декабргә тиклем Новокузнецкиҙа онлайн форматта уҙғарыла.
Спектаклдәрҙе YouTube-каналында һәм социаль селтәрҙәрҙә бушлай ҡарарға мөмкин.
Хәтерегеҙгә төшөрәбеҙ, «Хыялға ҡаршы» спектакле бер нисә тапҡыр төрлө театр фестивалдәрендә ҡатнашты.
«Алтан сэргэ» халыҡ-ара милли театрҙар фестивалендә (Улан-Удэ, Бүрәт Республикаһы, 2016) «Иң яҡшы актерҙар ансамбле» һәм «Хәҙерге милли прозаға мөрәжәғәт иткән һәм яңы театр телен эҙләгән өсөн» махсус призына лайыҡ булды, «Театр яҙы» республика фестивалендә (Өфө, 2017) «Иң яҡшы режиссура» номинацияһында еңеп сыҡты, «Коляда-plays» халыҡ-ара заманса драматургия фестивалендә (Екатеринбург, 2017) «Иң яҡшы режиссура» номинацияһында еңеүсе.
Башҡортостан табиптары Абхазиянан ҡайтты
Башҡортостан табиптары Абхазия Республикаһынан ҡайтты.
Башҡорт дәүләт медицина университетынан һәм Ғ.Ҡыуатов исемендәге Республика клиник дауаханаһынан ете табип, ординаторҙар, табип-стажерҙар өс аҙнанан ашыу урындағы табиптарға булышлыҡ итте, коронавирус менән ауырыған пациенттарға медицина ярҙамын күрһәтеүҙе яйға һалды.
«Беҙ үпкәне яһалма елләтеү аппаратына тоташтырылған сирлеләр менән шөғөлләндек.
Абхазиянан коллегаларыбыҙ тәжрибәне үҙләштергәндер тип ышанабыҙ», — тип һөйләне төркөмдөң етәксеһе Илдар Лотфорахманов.
Хәҙер Абхазияға башҡорт табиптарына алмашҡа Калининград өлкәһенән һәм Мәскәүҙән табиптар килде.
Хәтерегеҙгә төшөрәбеҙ, республикабыҙ табиптары Башҡортостан Башлығы Радий Хәбировтың ҡушыуы һәм Рәсәй Федерацияһының Һаулыҡ һаҡлау министрлығы мөрәжәғәте буйынса коллегаларына ярҙам итеү өсөн Абхазияға юлланды.
Бынан алда беҙҙең табиптар Ҡырғыҙстанда, Ҡарасәй-Черкес Республикаһында һәм Амур өлкәһендә ошондай ярҙам күрһәтеп ҡайтты.
Республикала халыҡтың аҡсалата килеме кәмегән
2020 йылдың икенсе кварталында Башҡортостан халҡының йән башына уртаса килеме 26 099 һумға тиклем түбәнәйгән, тип белдерҙеләр Башстатта.
Ағымдағы йылдың беренсе кварталында республикала һәр кемгә 27 567 һумдан ашыу тура килгән.
Дөйөм алғанда, быйыл ярты йыллыҡта халыҡтың йән башына уртаса килеме 26 833 һумдан ашҡан.
2019 йылдың тәүге ярты йыллығы менән сағыштырғанда, республика халҡының номиналь килеме – 0,9, реаль килеме 4,1 процентҡа кәмегән.
Номиналь килем – кешенең эш хаҡы, рента йәки табыш рәүешендә алған аҡса күләме.
Реаль килем номиналь килем суммаһына һатып алырға мөмкин булған тауарҙар һәм хеҙмәттәр менән билдәләнә.
Өфө зоопаркын ҡала эсендә төҙөйҙәр
Республика властары Өфөнән ситтә зоопарк төҙөү планынан баш тартты. Сәбәбе – баш ҡала халҡы һәм ҡунаҡтары өсөн уңайһыҙ булыуы.
Объект ҡала эсендә төҙөлә, тип хәбәр итте Башҡортостан хөкүмәте премьер-министры Андрей Назаров.
«Фекер алышыу барышында зоопаркты ҡала эсендә төҙөү яҡшыраҡ булыр, тигән һығымтаға килдек.
Ҡалала йәшәүселәргә лә, Өфөгә ҡунаҡҡа килгәндәргә лә барып етеү еңелерәк булыр.
Иң мөһиме, бындай проектты ике-өс йылда тормошҡа ашырырға мөмкин», — тине Назаров.
Тәүҙә зоопаркты Өфө агломерацияһында урынлаштырыу планлаштырылғайны, инфраструктура ҡатмарлыҡтары арҡаһында уны төҙөү өсөн 10-15 йыл кәрәк булыр ине.
Уның фекеренсә, ҡала эсендәге зоопаркты ике-өс йылда бойомға ашырырға була.
Урынды киләһе аҙнала уҡ һайлайҙар, тип хәбәр итте Андрей Назаров.
Республикала COVID-19 йоҡторғандар һаны 10 меңгә яҡынлаша
Башҡортостанда COVID-19 йоҡторғандар һаны 10 меңгә яҡынлаша.
Һуңғы тәүлектә – тағы 69 сирле.
21 октябргә мәғлүмәттәр буйынса, пандемия башланғандан алып бөтәһе 9 946 кеше ауырыған.
Уларҙың 8 895-е һауыҡҡан, 140-ы – һуңғы тәүлектә.
Әлеге ваҡытта 1003 кеше дауалана: 155-е – стационарҙа, 848-е сирҙе еңел формала үткәрә һәм өйҙә дауалана, тип хәбәр итте республиканың Һаулыҡ һаҡлау министрлығы.
Башҡортостан Башлығы Михаил Мурашко менән яңы ковид-госпиталь төҙөлөшөн тикшерҙе
Башҡортостан Башлығы Радий Хәбиров Рәсәйҙең һаулыҡ һаҡлау министры Михаил Мурашко менән Стәрлетамаҡта 15 декабргә файҙаланыуға тапшырыу планлаштырылған яңы ковид-госпиталь төҙөлөшөн тикшерҙе.
Республика етәксеһе медицина учреждениеһын төҙөгән саҡта Зубов ауылындағы инфекция үҙәген һалыу тәжрибәһе иҫәпкә алынасағын әйтте.
Хәбәр ителеүенсә, яңы госпиталдә ҡабул итеү-диагностика һәм операция бүлексәләре, акушер-гинекология блогы, бактерология лабораторияһы, 40 урынлыҡ ятаҡ була.
Михаил Мурашко республиканың ковид-госпиталь төҙөү башланғысын хупланы.
Республика етәксеһе министрҙы учреждениены асыуҙа ҡатнашырға саҡырҙы.
Республикала боҙлауыҡ һәм ҡар ҡатыш ямғыр фаразлана
Синоптиктар мәғлүмәте буйынса, 21 октябрҙә бер аҙ ямғыр, урыны менән ҡар ҡатыш ямғыр фаразлана.
Ел көньяҡ-көнбайыштан, көнбайыштан талғын, көндөҙ урыны менән көслө.
Һауа температураһы көндөҙ +2, +7 градус.
Кесаҙна, 22 октябрҙә, бер аҙ епшек ҡар, төндә һәм иртән юлдарҙың айырым участкаларында боҙлауыҡ, көнсығыш райондарҙа ваҡытлыса ҡар ятыуы көтөлә.
Ел көнбайыштан, төньяҡ-көнбайыштан талғын.
Һауа температураһы төндә 0-дән -5 градусҡаса, аяҙытҡанда -10-ға хәтлем, көндөҙ -1,+4 градус.
Йома, 23 октябрҙә, урыны менән бер аҙ ҡар, көндөҙ ҡар ҡатыш ямғыр яуа, төндә һәм иртән юлдарҙың айырым участкаларында боҙлауыҡ.
Ел төньяҡ-көнбайыштан, йүнәлешен көньяҡ-көнбайышҡа үҙгәртеп, талғын.
Һауа температураһы төндә -2, -7 градус, аяҙытҡанда -12-гә тиклем, көндөҙ 0, +5 градус.
Стәрлетамаҡ инфекция үҙәгендә ҡабул итеү, бала табыу, балалар һәм операция блоктары була
Әле Стәрлетамаҡтағы яңы инфекция үҙәгенең төҙөлөш майҙанында 123 кеше һәм 47 берәмек техника эшләй.
Башҡортостан премьер-министры Андрей Назаров һүҙҙәренсә, артабан уларҙың һаны арттырыла, сөнки декабрь башында медицина учреждениеһы тәүге пациенттарҙы ҡабул итергә тейеш.
«Бәлки, объектты «йоғошло сирҙәр дауаханаһы» тип әйтергә кәрәкмәйҙер.
Ул күпкә ҙурыраҡ – функционалы, йыһазландырыу һәм тышҡы күренеше буйынса донъя кимәлендәге үтә заманса медицина үҙәгенә яҡыныраҡ.
Унда республикала йәшәүселәр иң уңайлы шарттарҙа дауалана алыр.
Яҙ көнө менән сағыштырғанда, беҙ планканы тағы ла юғарыраҡ күтәрҙек һәм, Зубов ауылындағы инфекция үҙәгенән айырмалы рәүештә, бында ҡабул итеү, бала табыу, балалар һәм операция бүлексәләрен булдырырға хәл иттек», — тине Андрей Назаров.
Республика премьер-министры хәбәр итеүенсә, әле корпустар өсөн ете нигеҙ һалынған, ваҡытлыса электр үткәрелгән.
Хөкүмәт льготалы ипотека программаһын оҙайтты
Рәсәй хөкүмәте 6,5% менән льготалы ипотека программаһын 2021 йылдың 1 июленә тиклем оҙайтты, тип хәбәр итте vesti.ru премьер-министр Михаил Мишустиндың белдереүенә һылтанма менән.
Тәүҙә был программа 1 ноябрҙә тамамланырға тейеш ине.
Бының менән төҙөлөш тармағына һиҙелерлек ярҙам күрһәтелде, тип билдәләй эксперттар.
Льготалы ипотека яҡынса 600 мең ғаиләгә торлаҡ шарттарын яҡшыртырға мөмкинлек бирер һәм киләһе йылдың июленә Рәсәй иҡтисадына 1,8 триллион һум индерер тип көтөлә.
Йыл аҙағына тиклем 152 мең самаһы ғаилә 6,5% менән льготалы ипотека программаһы ярҙамында үҙҙәренең торлаҡ шарттарын яҡшыртыуы мөмкин.
Өфөнөң бер нисә учреждениеһына яңы баш табиптар тәғәйенләнде
Өфөнөң бер нисә учреждениеһына яңы баш табиптар тәғәйенләнде.
Кадрҙар үҙгәреше тураһында һаулыҡ һаҡлау министры Максим Забелин 21 октябрҙә медицина ойошмалары етәкселәре менән кәңәшмәлә хәбәр итте.
Өфөнөң 2-се стоматология поликлиникаһының баш табибы вазифаһына Альфред Аҙнағолов тәғәйенләнде.
Уның 2010 йылдан Республика стоматология поликлиникаһының баш табибы урынбаҫары булып эшләүе билдәле.
Хәҙер 10-сы Ҡала клиник дауаханаһының баш табибы — Нәзир Минһажев.
Бынан алда ул Республика клиник перинаталь үҙәген етәкләне.
Ә Республика клиник перинаталь үҙәгенең баш табибы вазифаһына Светлана Кәримова тәғәйенләнде.
Быға тиклем ул «Әсә һәм бала» клиникаһының баш табибы урынбаҫары булып эшләне.
Башҡортостанда уртаса эш хаҡы билдәле булды
Башҡортостанда 2020 йылдың ғинуар-авгусында уртаса айлыҡ эш хаҡы 37 307 һумдан ашҡан, тип хәбәр итте республика статистиктары.
Уҙған йылдың ғинуар-авгусы менән сағыштырғанда, республикала уртаса хеҙмәт хаҡы — 4,2 процентҡа, шул уҡ ваҡытта реаль эш хаҡы 1 процентҡа артҡан.
Башстат мәғлүмәттәре буйынса, быйыл ғинуарҙа Башҡортостанда уртаса хеҙмәт хаҡы 35 783 һум тәшкил иткән.
Дөйөм алғанда, беренсе ярты йыллыҡта ул 37 055 һумға еткән.
Июлдә республикала уртаса хеҙмәт хаҡы 38 271 һум булған, августа 37 854 һумдан артып киткән.
Реаль хеҙмәт хаҡы индексы ҡулланыусылар тауарҙарына һәм хеҙмәттәргә хаҡтың үҙгәреүенә бәйле эш хаҡының һатып алыу һәләтенең үҙгәреү характеристикаһы өсөн иҫәпләнелә.
Республикала коронавирус йоҡторғандар 10 меңдән ашты
Башҡортостанда тәүлек эсендә COVID-19 менән ауырыған пациенттар 73-кә артты.
Пандемия башланғандан алып сирлеләрҙең дөйөм һаны 10 019-ға етте.
Хәбәр ителеүенсә, әле 909 кеше дауалана, 730-ы ауырыуҙы еңел формала үткәрә һәм өйҙә дауалана, 179-ы стационарҙа ята.
Пандемия башланғандан алып бөтәһе 9 062 пациент һауыҡҡан.
Бер тәүлектә коронавирустан вафат булыусылар һаны үҙгәрмәгән һәм элеккесә 48 кеше тәшкил итә, тип хәбәр иттеләр Һаулыҡ һаҡлау министрлығынан.
Башҡортостандың почта бүлексәләрендә клиенттарҙы хеҙмәтләндереү ҡағиҙәләре ҡәтғиләштерелде
Башҡортостандың почта бүлексәләренә хәҙер битлектән тыш, бирсәткә кейеп килергә кәрәк, тип хәбәр иттеләр республиканың Федераль почта элемтәһе идаралығынан.
«Республика башлығының 2020 йылдың 19 октябрендәге указына ярашлы, почта бүлексәләрендә һәр кем битлектә һәм бирсәткәлә йөрөргә тейеш.
Ошо һаҡланыу саралары булмаған клиенттар хеҙмәтләндерелмәй», — тип белдерҙеләр Башҡортостандың Федераль почта элемтәһе идаралығында һәм хәҙер республиканың барлыҡ почта бүлексәләрендә еүеш сепрәк менән таҙартыу, биналарҙы дезинфекциялау эштәре йышыраҡ ойошторолоуын өҫтәнеләр.
Бынан тыш, даими елләтеү режимы үтәлә.
Элемтә бүлексәләренең операция залдарында социль дистанция һаҡлана.
«Килеп тыуған хәлдә барыһын да ситтән тороп хеҙмәтләндереү каналдары менән файҙаланырға саҡырабыҙ һәм өйҙә тейешле хеҙмәт күрһәтергә: пенсия, социаль пособие түләргә, коммуналь түләүҙәрҙе ҡабул итергә, посылкалар, хаттар килтерергә әҙербеҙ», — тип белдерҙе Башҡортостандың Федераль почта элемтәһе идаралығы директоры Ирек Ғәлимов.
Аҙна аҙағына тиклем беренсе һәм икенсе корпустарҙың металл конструкцияһын йыйыу планлаштырыла.
Өфөлә «Йыл ғаиләһе» фильмы төшөрөлә
Фото: А.Абдразаҡов исемендәге «Башҡортостан» киностудияһы
Өфөлә «Йыл ғаиләһе» фильмын төшөрөлә башланы.
Фильмды А.Абдразаҡов исемендәге «Башҡортостан» киностудияһы булышлығында режиссер Айнур Асҡаров төшөрә.
Тәүҙә ул танылыу яулаған «Өфөнән һөйөү менән» фильмының дауамы итеп билдәләнгәйне.
Айнур Асҡаров «Башинформ» мәғлүмәт агентлығына ошо хаҡта ентекләп һөйләне.
— «Йыл ғаиләһе» — «Өфөнән һөйөү менән» фильмының мәғәнәүи дауамы ғына, ысынында иһә ул бөтөнләй икенсе картина, — тине Айнур Асҡаров.
— Был ниндәйҙер параллель Донъя, бында ла «Өфөнән һөйөү менән» фильмы геройҙарын күрергә мөмкин.
«Йыл ғаиләһе» һары «Рафик»та еңеү һәм 5 миллион һум отоу өсөн «Йыл ғаиләһе» конкурсына китеп барған Рәхмәтуллиндар ғаиләһе тураһында бәйән итә.
Был аҡса уларға ипотека бурысын ҡаплау өсөн кәрәк.
— Ошо бурыс менән улар бер-береһен яратыуы тураһында онотҡан.
Тормошта иң мөһиме аҡса түгел, ҡайһы саҡта уның артынан ҡыуып, ғаиләбеҙ, яҡындарыбыҙ хаҡында онотоп китәбеҙ, һәм ошондай юл беҙҙе берләштерә. Кино тап шул хаҡта.
Еңеү түгел, ә бергәләп ҡатнашыу мөһим, — тине режиссер.
Юлдағы хәл-ваҡиғаларҙы Әбйәлил районында төшөргәндәр, хәҙер был эш Өфөлә дауам итә.
Фильмдың яртыһы төшөрөлгән дә инде, тағы яртыһын, өйҙәге күренештәрҙе төшөрөргә кәрәк.
Бер аҙна буйына «Башҡортостан» дәүләт концерт залында эшләйҙәр.
Ә бөгөн ижади төркөм Ағиҙел күперендә тығын кадрҙарын төшөрә.
Бының өсөн көндөҙ Өфөгә ингән күперҙе биш сәғәткә яптылар.
Фильмды 2021 йылдың март-апрель айҙарында сығарыу планлаштырыла.
— Хәҙер уның ваҡытын әйтеүе ҡыйын, бөтә ерҙә лә вирус, изоляция, пандемия һәм башҡалар.
Билдәләнгән ваҡытҡа фильм әҙер булыр тип ышанам, — тине Айнур Асҡаров.
Республика аграрийҙары шәкәр сөгөлдөрөн йыйыуҙы тамамлай: майҙандарҙың 98% ҡаҙып алынған
Фото: Башҡортостан Ауыл хужалығы министрлығының матбуғат хеҙмәте
Республикала шәкәр сөгөлдөрөн йыйыу тамамлана.
Әлеге ваҡытта эштәр 98 процентҡа башҡарылған. 21 октябргә аграрийҙар 1 миллион 128 мең тонна тамыраҙыҡ ҡаҙып алған.
Республикала һәр гектарҙан уртаса уңыш – 399 центнер, был былтырғыға ҡарағанда юғарыраҡ (362 центнер).
Татлы тамырҙан иң мул уңыш – Шишмә, Благовар, Бүздәк райондарында.
Уларҙың һәр береһендә аграрийҙар 200 мең тоннанан ашыу сөгөлдөр ҡаҙып алған.
Сөгөлдөр сәскән 17 райондың унауһында тамыраҙыҡ йыйыу тамамланған, тип белдерҙеләр Башҡортостан Ауыл хужалығы министрлығының матбуғат хеҙмәтендә.
Башҡортостанда предприятиеларҙа ковидҡа ҡаршы инспекторҙар эшләй башланы
Башҡортостанда предприятиеларҙа ковидҡа ҡаршы инспекторҙар эшләй башланы.
Бындай саралар эш урындарында санитар-эпидемиология ҡағиҙәләрен үтәүҙе контролдә тотоу һәм коронавирус инфекцияһының таралыуын иҫкәртеү өсөн индерелде.
Республика етәксеһе Радий Хәбиров оператив кәңәшмә барышында бөтә предприятиеларҙа һәм ойошмаларҙа хеҙмәткәрҙәр араһынан медицина инспекторҙарын тәғәйенләргә ҡушты.
Медицина инспекторы булыу өсөн медицина белеме талап ителмәй.
Ковидҡа ҡаршы инспекторҙар һәр предприятиела, учреждениела йәки ойошмала булырға тейеш.
Уларҙың маҡсаты – коронавирус инфекцияһының таралыуын иҫкәртеү, ошондай шарттарҙа коллективтар эшмәкәрлеген ойоштороу.
Фидан Ишемғолов — Шаран районы башлығы
Фото: Шаран районы хакимиәтенең матбуғат хеҙмәте
Бишенсе саҡырылыш муниципаль район Советы ултырышында Башҡортостан Республикаһының Шаран районы хакимиәте башлығы тәғәйенләнде.
Тауыш биреү йомғаҡтары буйынса башлыҡ итеп Фидан Ишемғолов һайланды.
Фидан Ишемғолов 1981 йылдың 4 авгусында Башҡортостан Республикаһының Октябрьский ҡалаһында тыуған.
Ике юғары белемле.
Хеҙмәт эшмәкәрлеген 2004 йылда Башҡортостан Республикаһының Тышҡы иҡтисади бәйләнештәр һәм сауҙа министрлығының халыҡ-ара хеҙмәтттәшлек, вәкиллектәр менән эшләү бүлектәрендә башлай.
2009 йылдың майынан Башҡортостан Республикаһы Президенты Хакимиәтенең эксперт-аналитика идаралығының иҡтисад инфраструктураһын үҫтереү бүлегендә эшләй.
2011-2014 йылдарҙа — Башҡортостан Республикаһы Президенты хакимиәтенең тышҡы бәйләнештәр бүлеге мөдире.
2014 йылдан 2019 йылға тиклем Башҡортостан Республикаһы Хөкүмәте Аппаратының иҡтисадты модернизациялау бүлеген етәкләй.
2019 йылдың майынан Ағиҙел ҡалаһы хакимиәте башлығының беренсе урынбаҫары вазифаһын башҡара.
Башҡортостанда ресторан, бар, кафе һәм фуд-корттар өсөн сикләүҙәр индерелде
Башҡортостан Башлығы Радий Хәбиров яңы коронавирус инфекцияһы таралыуға бәйле «Юғары әҙерлек» режимын индереү тураһында указға сираттағы тапҡыр үҙгәрештәр индерҙе.
Был юлы сикләү ресторан, бар, кафе, фуд-корт хужаларына һәм килеүселәргә ҡағыла.
Республика етәксеһе ҡул ҡуйған документта төнгө 11-ҙән таңғы 6-ға тиклем уларҙың эшен сикләү тураһында әйтелә.
Был юл буйы сервисы объекттарына ғына ҡағылмай.
Шуны билдәләп үтәйек: указға һуңғы үҙгәрештәр 2020 йылдың 20 октябрендә индерелгәйне.
Республика магазиндарында һәм дөйөм туҡланыу урындарында ковидҡа ҡаршы инспекторҙар эшләй башланы
Магазиндарҙа, дөйөм туҡланыу, шулай уҡ көнкүреш хеҙмәттәре өлкәһе предприятиеларында ковидҡа ҡаршы инспекторҙар эшләй башланы, тип хәбәр иттеләр Башҡортостандың Сауҙа һәм хеҙмәттәр министрлығынан.
Ковидҡа ҡаршы инспекторҙар хеҙмәткәрҙәрҙе ингән урында ҡаршы ала, температураһын үлсәй, битлеге булыу-булмауын тикшерә, ҡулдарҙы даими йыуыу тураһында иҫкәртә.
Шулай уҡ биналарҙы ваҡытында таҙартыуҙы, хеҙмәткәрҙәрҙең күпләп йыйылмауын күҙәтә.
Предприятиеларҙа ковидҡа ҡаршы инспектор вазифаһын булдырыу тәҡдиме менән Башҡортостан башлығы Радий Хәбиров сығыш яһаны.
Маҡсат – коронавирустың таралыуын иҫкәртеү, коллективтарҙа эпидемияға ҡаршы сараларҙы үтәү эшен ойоштороу.
Ковидҡа ҡаршы инспектор булыу өсөн медицина белеме талап ителмәй.
«Медицина инспекторы» порталында курс үтеп, имтихан тапшырырға һәм тейешле документ алырға кәрәк.
Яңы вазифа тураһында кәрәкле мәғлүмәтте бында алырға мөмкин.
Өфө мэрияһынан Өлфәт Мостафиндың хәле тураһында хәбәр иттеләр
«Башинформ» агентлығына баш ҡала хакимиәтенең матбуғат хеҙмәтенән хәбәр итеүҙәренсә, Өфө мэры Өлфәт Мостафин пневмония менән сирләй.
«Хәле – уртаса ауырлыҡта.
Табиптар ике аҙна эсендә уның һауығып сығып, эшләй башлауына иҫәп тота.
Шуны иҫәпкә алыуығыҙҙы һорайбыҙ: һаулыҡ торошо шәхси мәғлүмәттәр булып тора һәм һәр кеше үҙ хаҡында ентекле мәғлүмәт бирмәҫкә хоҡуҡлы.
Өфө штат режимында эшләй, мэрҙың ауырыуы ҡала халҡының йәшәү сифатына бер нисек тә йоғонто яһамаҫ», — тип билдәләнеләр Өфө мэрияһының матбуғат хеҙмәтендә.
Башҡортостанда дәүләт хеҙмәткәрҙәренең 10% өйҙән эшләү режимына күсерелде
Фото: Башҡортостан Республикаһы Хөкүмәте
Башҡортостанда дәүләт хеҙмәткәрҙәренең – 9,7%, муниципаль хеҙмәткәрҙәрҙең 7,5% өйҙән эшләү режимына күсерелде, тип хәбәр итте республика Башлығының матбуғат хеҙмәте.
Коронавирусҡа бәйле юғары әҙерлек тураһында Указға үҙгәрештәргә ярашлы, 65 йәштән өлкән хеҙмәткәрҙәр, хроник сирҙәре булған хеҙмәткәрҙәр, шулай уҡ ауырлы ҡатын-ҡыҙҙар ситтән тороп эшләүгә күсте.
Эш урынында булыу дәүләт власы органдарының эшләүе өсөн үтә мөһим һаналған хеҙмәткәрҙәр элекке режимда эшләй, тип билдәләнеләр республика Башлығы Хакимиәтендә.
Дәүләт һәм муниципаль власть органдарының эш кәңәшмәләре, йыйылыштар, коллегия ултырыштары һәм башҡа ошондай саралары видеоконференция режимында үткәрелә.
Хәтерегеҙгә төшөрәбеҙ, республикала барлыҡ предприятиеларҙа һәм ойошмаларҙа санитар-эпидемиологик талаптарҙы үтәүҙе тәьмин итеү өсөн эш урындарында ковидҡа ҡаршы инспектор вазифаһы индерелде.
Хеҙмәткәрҙәр араһынан һайланып ҡуйылған белгестәр термометрия үткәрә, битлек режимының үтәлешен һәм башҡа иҫкәртеү сараларын тикшерә.
Уларҙың маҡсаты – коронавирус инфекцияһының таралыуын иҫкәртеү.
23 октябргә мәғлүмәттәр буйынса, Башҡортостанда COVID-19 йоҡтороуҙың 10 093 осрағы раҫланған, тәүлек эсендә сирлеләр 74-кә артҡан.
Республикала яңы эш башлаған эшҡыуарҙарға бухгалтерияны алып барырға ярҙам итеү планлаштырыла
Башҡортостанда яңы эш башлаған эшҡыуарҙарға бухгалтерияны алып барыу буйынса бушлай консультациялар биреү планлаштырыла.
Инвестиция мөхитен яҡшыртыу буйынса проект офисы ултырышында «Рәсәй терәге» дөйөм Рәсәй бәләкәй һәм урта эшҡыуарлыҡ йәмәғәт ойошмаһының Башҡортостан бүлексәһе советы рәйесе Ләйсән Николаева ошондай тәҡдим индерҙе.
Онлайн ултырышты республика Башлығы Хакимиәте етәксеһе Александр Сидякин үткәрҙе.
Хеҙмәт шәхси эшҡыуарҙарҙы һәм юридик берәмектәрҙе бушлай теркәү үҙәктәрендә күрһәтелә.
«Бизнесты теркәгән ваҡыттан алып йыл дауамында эшҡыуарҙарға бухгалтерия һәм һалым иҫәп-хисабын алып барыуҙа ярҙам тәҡдим итәбеҙ.
Беҙҙең тәжрибә күрһәтеүенсә, был яңы эш башлағандар өсөн ҡатмарлыраҡ», — тине Николаева.
Уның һүҙҙәренсә, әлеге көндә иң кәрәкле консультация – һалым һалыуҙың ҡулай режимын һайлау буйынса.
Үҙәктәр Межгорье ҡалаһынан, Балаҡатай, Ҡариҙел, Краснокама райондарынан тыш, барлыҡ муниципалитеттарҙа ла тиерлек асылған.
Яңы башланғысты «Бәләкәй һәм урта эшҡыуарлыҡ субъекттары акселерацияһы» федераль проекты сиктәрендә ентекләп өйрәнеү планлаштырыла.
Уны тормошҡа ашырыу 2021 йылға оҙайтыла, тине Александр Сидякин.
Башҡортостанда тағы 74 кеше яңы коронавирус йоҡторған
Һуңғы тәүлектә Башҡортостанда тағы 74 кеше яңы коронавирус йоҡторған.
Башҡортостан Республикаһының Һаулыҡ һаҡлау министрлығы мәғлүмәттәре буйынса, 23 октябрҙә республикала 10 093 COVID-19 осрағы раҫланған.
Пандемия башланғандан алып 9 218 кеше һауыҡҡан.
Әлеге ваҡытта 827 кеше дауалана. 189 пациент стационарҙа ята.
Йәнә 638 кеше сирҙе еңел формала үткәрә һәм өйҙә дауалана.
Регина Яҡупова – Ҡурған өлкәһенең иң сибәр башҡорт ҡыҙы
Ҡурған өлкәһендә «Һылыуҡай-2020» Бөтә Рәсәй башҡорт һылыуҙары конкурсының төбәк этабы уҙҙы.
Сафакүлдәге кастингта Ҡурған өлкәһенең төрлө райондарынан башҡорт ҡыҙҙары ҡатнашты.
Республика халыҡ ижады үҙәгенән хәбәр итеүҙәренсә, Бөтә Рәсәй конкурсының сираттағы финалсыһы – Сафакүл ауылынан Регина Яҡупова. Ул төбәк этабында Гран-при яуланы.
Беренсе урынды —  Субботино ауылынан Диана Ишкилдина, икенсе урынды Сафакүлдән Юлиә Камалова алды, өсөнсөлә иһә Юлиә Кинйәбулатова (Сафакүл ауылы).
Конкурстың финалына сыҡҡан ҡыҙҙар өсөн хореография, вокал, актер оҫталығы, подиум хореографияһы, визаж буйынса белгестәр менән дәрестәр ойошторола, костюм һайлауҙа ярҙам күрһәтелә.
Финал 3 декабрҙә «Башҡортостан» дәүләт концерт залында була, унда иң сибәр һәм һәләтле ҡыҙҙар төп башҡорт һылыуҡайы исеме өсөн көрәшә.
Еңеүсегә төп бүләк – автомобиль.
Өфө дауаханаһында атаһы менән бергә поезд аҫтында ҡалған сабый вафат булған
Кисә Өфө дауаханаһында ике йәшлек сабый вафат булған.
«Башинформ» агентлығына Башҡортостан Республикаһы Һаулыҡ һаҡлау министрлығының матбуғат хеҙмәтенән хәбәр итеүҙәренсә, 22 октябрҙә киске сәғәт 9 тула 10 минутта бала клиник үлем хәлендә 17-се ҡала балалар клиник дауаханаһының ҡабул итеү бүлегенә килтерелгән.
«Реанимация залында 30 минут дауамында реанимация саралары уҙғарылған, 10-сы 20 минутта баланың биологик үлеме теркәлгән», — тип белдерҙеләр ведомствола.
«Башинформ» агентлығы хәбәр иткәнсә, яҡынса мәғлүмәттәр буйынса, улын ҡулына күтәргән ир яҡынлашып килгән поезд алдынан сығып барған, ләкин өлгөрмәгән.
Ул ваҡиға урынында, «Иглин» тимер юл станцияһында һәләк булған.
Өфө эргәһендә сыҡҡан янғын йәш ата-әсәнең һәм уларҙың 5 йәшлек ҡыҙҙарының ғүмерен өҙгән
Фото: Башҡортостан Республикаһы Ғәҙәттән тыш хәлдәр министрлығының матбуғат хеҙмәте
23 октябрҙә төндә Башҡортостан Ғәҙәттән тыш хәлдәр министрлығының кризислы хәлдәрҙә идара итеү үҙәгенә Өфө районы Лебяжий ҡасабаһының «Вита» коммерцияға ҡарамаған баҡса ширҡәтендәге йортта янғын сығыуы тураһында хәбәр килгән.
Тәүге янғын-ҡотҡарыу подразделениеһы килеүгә бәләкәй генә бүрәнә өйҙөң яныуы күҙәтелгән.
«Утты һүндергән ваҡытта 30 йәшлек ирҙең, 26 йәшлек ҡатындың һәм 5 йәшлек баланың кәүҙәләре табылған», — тип хәбәр иттеләр Башҡортостан Республикаһы Ғәҙәттән тыш хәлдәр министрлығының матбуғат хеҙмәтенән.
Янғын урынына Рәсәй Ғәҙәттән тыш хәлдәр министрлығының Башҡортостан Республикаһы буйынса баш идаралығы етәксеһе Марат Латипов юлланған.
Янғынды һүндереү өсөн 39 кеше һәм 18 берәмек техника, шул иҫәптән Рәсәйҙең Ғәҙәттән тыш хәлдәр министрлығынан 24 кеше һәм 10 махсус машина йәлеп ителгән.
Янғын сәбәбе асыҡлана.
Билдәле булыуынса, янғында йәш ғаиләнең: ата-әсәнең һәм ҡыҙҙарының ғүмере өҙөлгән.
«Янғын хәүефһеҙлеге ҡағиҙәләрен үтәгеҙ!
Ут менән һаҡ булығыҙ.
Электр приборҙарын файҙаланыу, газ һәм мейес менән йылытыу ҡағиҙәләрен үтәгеҙ, балаларҙы ҡарауһыҙ ҡалдырмағыҙ!
Ашығыс хеҙмәттәрҙе саҡыртыуҙың берҙәм номерын иҫегеҙгә төшөрәбеҙ  — 112», — тип мөрәжәғәт иттеләр халыҡҡа Башҡортостан Республикаһының Ғәҙәттән тыш хәлдәр министрлығында.
Башҡортостан синоптиктары ял көндәренә һауа торошон хәбәр итте
Республика синоптиктары көндәрҙең -12 градусҡаса һалҡынайтыуын фаразлай.
Башгидрометүҙәк мәғлүмәттәре буйынса, 23 октябрҙә бер аҙ ҡар ҡатыш ямғыр яуыуы, иртән юлдарҙың айырым участкаларында боҙлауыҡ булыуы көтөлә.
Ел төньяҡ-көнбайыштан, йүнәлешен көньяҡҡа үҙгәртеп, талғын, көндөҙ урыны менән көсәйеүсән.
Һауа температураһы төндә аяҙытҡанда -12, көндөҙ 0, +5 градус.
Шәмбе, 24 октябрҙә, республикала епшек ҡар, ямғыр яуыуы, төндә урыны менән сымдарға һәм ағастарға епшек ҡар һырыуы, боҙлауыҡ, юлдарҙың айырым участкаларында тайғаҡ булыуы фаразлана.
Ел көньяҡтан талғын, урыны менән көсәйеүсән.
Һауа температураһы төндә 0-дән -5-кә тиклем, көндөҙ +4, +9 градус.
Йәкшәмбе, 25 октябрҙә, бер аҙ ямғыр яуыуы көтөлә.
Ел көньяҡ-көнбайыштан талғын.
Һауа температураһы төндә 0, +5, көндөҙ +6, +11 градус була.
Республикала шәкәр сөгөлдөрөн йыйыу тамамланды
Фото: Башҡортостан Ауыл хужалығы министрлығының матбуғат хеҙмәте
Башҡортостан аграрийҙары шәкәр сөгөлдөрөн йыйыуҙы тамамланы, тип хәбәр иттеләр республиканың Ауыл хужалығы министрлығынан.
«Быйыл шәкәр сөгөлдөрөнөң уртаса уңышы бер гектарҙан 402 центнер тәшкил итте, был уҙған йылғы күрһәткестән 10,5 процентҡа юғары, — тип билдәләнеләр ведомствоның матбуғат хеҙмәтендә.
— Республикала бөтәһе 1,157 миллион тонна татлы тамыраҙыҡ ҡаҙып алынған.
Шишмә, Благовар һәм Бүздәк райондарында бай уңыш алғандар – һәр береһендә 200 мең тоннана ашыу сөгөлдөр».
Республиканың ике шәкәр заводы – Әлшәй һәм Шишмә райондарында – әлегә 650 мең тоннанан ашыу сөгөлдөр эшкәртеүгә ҡабул ителгән.
Хәҙерге ваҡытта шуларҙың 368 мең тоннаһы эшкәртелгән.
Мәскәүҙә «Йәшлек шоу-2020» фестиваленең һайлап алыу этабы уҙҙы
Фото: «Йәшлек шоу-2020» фестиваленең ойоштороу комитеты
Мәскәүҙә, Башҡортостан Республикаһының Рәсәй Президенты ҡарамағындағы тулы хоҡуҡлы вәкиллегендә, «Йәшлек шоу-2020» Бөтә Рәсәй йәштәр фестивалендә ҡатнашыу өсөн йәш эстрада башҡарыусыларын һайлап алыу этабы уҙҙы.
Һайлап алыу этабында Шафиҡ Баҡтыбаев (беренсе урын), Алтынай Заһитова (икенсе урын) һәм Лия Мөхәмәтова (өсөнсө урын) еңеү яуланы.
Йәш артистар заманса стилдә икешәр башҡорт композицияһын башҡарҙы: этно-рок, рэп, R&B, hip-hop, поп, клуб музыкаһы, тип хәбәр иттеләр фестивалдең ойоштороу комитетынан.
Хәтерегеҙгә төшөрәбеҙ, «Йәшлек-шоу» башҡорт йыры фестивале 28-се тапҡыр уҙғарыла.
Тәүге тапҡыр һайлап алыу турҙары Рәсәйҙең туғыҙ төбәгендә һәм Башҡортостандың бер нисә зонаһында ойошторола.
Проект еңеүсеһенә 300 мең һум аҡса һәм ҙур сәхнәгә сығыу өсөн тәжрибәле продюсер менән контракт тапшырыла.
«Йәшлек шоу-2020» фестиваленең продюсеры — Башҡортостан Республикаһының атҡаҙанған артисы Рөстәм Ғиззәтуллин.
Проекттың жюри ағазалары иҫәбендә башҡорт эстрадаһы йондоҙҙары бар.
Фестивалде ойоштороусылар – Башҡортостан Республикаһының Мәҙәниәт министрлығы һәм Республика халыҡ ижады үҙәге.
Башҡортостанда тыумыштан зәғиф ҡыҙыҡай, ниһайәт, балалар баҡсаһына йөрөй башлаған
Стәрлетамаҡ районынан өс йәшлек Софья Ғиззәтуллина, ниһайәт, мәктәпкәсә белем биреү учреждениеһына йөрөй башлаған. Тәүҙә уны тышҡы ҡиәфәте арҡаһында балалар баҡсаһына алыуҙан баш тартҡайнылар.
Бынан алда агентлыҡ яҙғанса, сабыйҙың аяҡ-ҡул бармаҡтары йәбешеп үҫкән.
Софьяның ғаиләһе Стәрлетамаҡ районының Алатана ауылында бик ауыр шарттарҙа осто-осҡа ялғап көн күргән.
Өҫтәүенә инвалид ҡыҙыҡайҙы балалар баҡсаһына алмағандар.
Республика етәксеһе Радий Хәбиров ошо хәлгә иғтибар иткәндән һуң, ғаиләнең хәле яҡшырған, Ғиззәтуллиндар ике бүлмәле фатир алған.
Ҡыҙыҡайҙы Израиль табиптары ла тикшергән.
Ҡыҙғанысҡа ҡаршы, мейеһендә үҙгәрештәр башланыуға бәйле уның бармаҡтарын айырыу операцияһын эшләргә ярамай.
Аҙаҡтан Софья һәйбәт итеп ашай алһын өсөн уға Өфө клиникаһында операция яһағандар, элек ул шыйыҡ аҙыҡ менән генә туҡланған.
Республика бобслейсылары Рәсәй беренселегендә өс миҙал яуланы
Башҡортостан бобслейсылары Сочиҙан өс миҙал алып ҡайта.
Республика данын яҡлаған 27 йәшкә тиклемге өс спортсы Рәсәй беренселегендә лайыҡлы наградалар яуланы.
Ҡатын-ҡыҙҙар араһында «бронза»ны Алёна Анисимова алды, ә Александра Тарасова пьедесталдың икенсе баҫҡысына күтәрелде, тип хәбәр ителә Рәсәй Бобслей федерацияһының рәсми сайтында.
Ир-егеттәр араһында Георгий Кузьменко алтын миҙалға лайыҡ булды.
Радий Хәбиров: «Предприятиеларҙы ябырға уйыбыҙ юҡ»
Фото: БДМУ
Коронавирусҡа бәйле хәлдең ҡатмарлы булыуына ҡарамаҫтан, «предприятиеларҙы ябырға уйыбыҙ юҡ», тине Башҡортостан Башлығы Радий Хәбиров бөгөн хөкүмәттә уҙған оператив кәңәшмәлә.
Ковидҡа ҡаршы инспекторҙар институты инфекция менән көрәшә.
Хәтерегеҙгә төшөрәбеҙ, республикала барлыҡ предприятиеларҙа һәм ойошмаларҙа эш урындарында санитар-эпидемиологик талаптарҙы үтәүҙе тәьмин итеү өсөн ковидҡа ҡаршы инспектор вазифаһы индерелде, тип хәбәр иткәйне «Башинформ».
Башҡортостан Республикаһы Башлығы хакимиәте етәксеһе урынбаҫары Ринат Бәширов белдереүенсә, бөгөнгә 4771 инспектор билдәләнгән. Уларҙың 122-һе – муниципаль берәмектәр хакимиәтендә, 72-һе – власть органдарында һәм 4573-ө – ведомстволарға ҡараған учреждениеларҙа.
Үткән аҙнала ҙур предприятиеларҙың күпселегендә ковидҡа ҡаршы инспекторҙар тәғәйенләнгән.
22 октябргә мәғлүмәттәр буйынса, сәнәғәт предприятиеларында 292 инспектор эшләй.
Бынан тыш, ҙур сауҙа селтәрҙәрендә, сауҙа үҙәктәрендә ковидҡа ҡаршы инспекторҙар бар.
Ринат Бәширов әйтеүенсә, был режимды аныҡ үтәү яҙ көнө республика предприятиеларын карантинға ябыуға альтернатива булып тора.
Радий Хәбиров тейешле ҡағиҙәләрҙе үтәүҙе Башҡортостан Республикаһы Башлығы хакимиәтенең Контроль идаралығы тикшереүен билдәләне.
Әлеге ваҡытта тикшереү һөҙөмтәләре буйынса 21 объектта режим үтәлмәй.
«Мәҫәлән, Учалы районы хакимиәтендә үткәреү режимы ойошторолмаған, температураны үлсәмәйҙәр.
Был осраҡта нимә хаҡында һөйләй алабыҙ һуң?
Бик күп предприятиелар беҙҙе ишетә һәм ошо режимды үтәй.
Хәҙер был – иң мөһиме.
Хәлдең ҡатмарлы булыуына ҡарамаҫтан, предприятиеларҙы ябырға уйыбыҙ юҡ.
Әммә был тынысланырға мөмкин тигәнде аңлатмай», — тине республика етәксеһе.
Башҡортостанда студенттар күпләп сирләй, вуздарҙың өйҙән уҡыуға күсеүе ихтимал
Башҡортостанда сирле студенттарҙың ҡырҡа артыуына бәйле вуздар өйҙән уҡыу режимына күсергә мөмкин.
Бөгөн республика хөкүмәтендәге оператив кәңәшмәлә мәғариф һәм фән министры Айбулат Хажин хәбәр итеүенсә, уҙған аҙнала юғары уҡыу йорттарында студенттар араһында COVID-19 йоҡтороу осраҡтарының күбәйеүе теркәлә.
«Хәҙер беҙҙең бурыс – белем биреү процесына зыян килтермәйенсә инфекция сылбырын өҙөү», — тине республика етәксеһе Радий Хәбиров.
Ул Мәғариф министрлығына вуздарҙың артабан эшләүе буйынса тәҡдимдәр әҙерләргә ҡушты.
Республика Башлығы бутлегерҙар хаҡында мәғлүмәт өсөн бүләкләргә тәҡдим итте
Башҡортостан Башлығы Радий Хәбиров рөхсәтһеҙ иҫерткес эсемлектәр һатылған урындар тураһында хәбәр иткәндәрҙе бүләкләү тәҡдимен индерҙе.
Был хаҡта ул дүшәмбе республика хөкүмәтендәге оператив кәңәшмәлә Башҡортостан биләмәһендә алкоголь продукцияһының рөхсәтһеҙ әйленешенә ҡаршы көрәш сараларын тикшергән саҡта белдерҙе.
«Ошо теманың шау-шыу тыуҙырамы, юҡмы икәнен аңларға кәрәк.
Хәтерләйһегеҙме, ике йыл элек бының менән шөғөлләнә башлаған ваҡытта аулау эшен ойошторғайныҡ, бөтәһе лә Әбйәлил районына барып, ошо янғынды һүндергәйне.
Хәҙер ҡарарға кәрәк: беҙҙә ҡайҙалыр ошо әшәкелек баш ҡалҡытамы?
Осраҡтар булһа, йәнә бер районды һайлап алып, һатҡан, халыҡты ағыулаған ҡәбәхәттәрҙән тулыһынса таҙартырға кәрәк», — тине Радий Хәбиров.
Республика етәксеһе билдәләүенсә, бутлегерҙар менән көрәштә «бер ниндәй ҙә әхлаҡи, тотоп торған факторҙар булырға тейеш түгел», суррогат һатҡан урындар тураһында хәбәр иткәндәрҙе бүләкләргә кәрәк.
«Башспирт» был эште ойошторһон әйҙә: кем ҡайҙа һатҡандарын әйткән, шул «Башспирт»тан премия ала.
Беләм, бындай тәжрибә булғайны.
Тимәк, уны йәнә тергеҙергә кәрәк.
Тағы бер тапҡыр әйтәм: ошо әшәкелек менән ниндәйҙер әхлаҡи принциптар яҡлы булырға кәрәкмәй.
Уны юҡҡа сығарырға ғына кәрәк», —  тип йомғаҡ яһаны Радий Хәбиров.
Башҡортостандың ҡайһы бер райондарында диспансеризация үткәреү туҡтатыла
Башҡортостандың Һаулыҡ һаҡлау министрлығы коронавирус инфекцияһы арҡаһында ҡатмарлы эпидемиологик хәл күҙәтелгән райондарҙа диспансеризация һәм профилактик тикшереү үткәреүҙе ваҡытлыса туҡтатырға тәҡдим итте.
Дүшәмбе Башҡортостан хөкүмәтендәге оператив кәңәшмәлә республиканың Һаулыҡ һаҡлау министрлығы башлығы Максим Забелин ошондай тәҡдим индерҙе.
Республика башлығы Радий Хәбиров был тәҡдимде хупланы һәм шул уҡ ваҡытта «диспансеризация — мөһим эш, әлбиттә, ләкин хәҙер табиптарҙың күпселеге тап коронавирусты дауалауға йәлеп ителгән» тип билдәләне.
«Шуға күрә муниципалитеттар үҙҙәре ҡараһын һәм шундай ҡарар ҡабул итһен», — тип өҫтәне Хәбиров.
Әлегә диспансеризация һәм профилактик тикшереү үткәреүҙе 16 ноябргә тиклем туҡтатыу планлаштырыла.
Республика Һаулыҡ һаҡлау министрлығының оператив мәғлүмәттәре буйынса, уҙған тәүлектә Башҡортостанда тағы 83 кешелә COVID-19 асыҡланған.
Пандемия башланғандан алып республикала яңы коронавирус инфекцияһы йоҡтороуҙың 10 330 осрағы раҫланған.
Һаулыҡ һаҡлау министрлығы республика етәксеһенә COVID һәм пневмония буйынса буш койка фонды тураһында мәғлүмәт бирҙе
Башҡортостандың Һаулыҡ һаҡлау министрлығынан дауаханаларҙа COVID-19 һәм пневмония йоҡторған пациенттарҙың ятыуы тураһында хәбәр иттеләр.
Республикала инфекция йүнәлешендәге 4 680 койка иҫәпләнә.
Хәҙерге ваҡытта уларҙың 3 800-ө буш түгел, тип хәбәр итте Башҡортостандың һаулыҡ һаҡлау министры Максим Забелин Хөкүмәттәге оператив кәңәшмәлә.
Буш койка фондының өлөшө 32% ашыу тәшкил итә.
Уҙған тәүлектә республикала тағы 83 кешелә коронавирус асыҡланған
Уҙған тәүлектә Башҡортостанда тағы 83 кешелә COVID-19 асыҡланған, тип хәбәр итте республиканың һаулыҡ һаҡлау министры Максим Забелин Хөкүмәттәге оператив кәңәшмәлә.
Пандемия башланғандан алып республикала яңы коронавирус инфекцияһы йоҡтороуҙың 10 330 осрағы теркәлгән.
Әлеге ваҡытта 189 кеше стационарҙа дауалана.
Үткән аҙнала 800-ҙән ашыу кеше һауығып сыҡҡан.
«Ауырыу кимәле 100 мең кешегә 250 тәшкил итә.
Үҫеш темпы 0,8», — тип билдәләне һаулыҡ һаҡлау министры.
Башҡортостанда эшһеҙҙәр һаны ете тапҡырға артҡан
Уҙған йылдың сентябре менән сағыштырғанда, Башҡортостанда рәсми теркәлгән эшһеҙҙәр һаны ете тапҡырға артып, 129 меңгә еткән, тип хәбәр итте республика статистиктары.
Сентябрь аҙағына республиканың мәшғүллек хеҙмәтендә бөтәһе 135,5 мең эшһеҙ иҫәптә торған.
Теркәлгән эшһеҙлек кимәле эшсе көстәр һанына 6,79% тәшкил иткән.
Быйыл сентябрь айында ғына Башҡортостанда 15 меңләгән кеше эшһеҙ статусын алған.
Шул уҡ ваҡытта 8 меңдән ашыу эшһеҙ эш йәки килемле шөғөл тапҡан.
Сағыштырыу өсөн: 2020 йылдың ғинуарында 20,4 мең кеше мәшғүллек хеҙмәтендә иҫәптә торған, уларҙың 18,3 меңе эшһеҙ статусына эйә булған.
Һаулыҡ һаҡлау министрлығы коронавирусты иҫкәртеү һәм дауалау өсөн препараттар исемлеген баҫтырып сығарҙы
Рәсәйҙең Һаулыҡ һаҡлау министрлығы яңы коронавирус инфекцияһын иҫкәртеүҙә һәм дауалауҙа ярҙам итергә тейешле препараттар исемлеген баҫтырып сығарҙы.
Тәүге осраҡта, ведомство вәкилдәре мәғлүмәттәре буйынса, умифеновир, рекомбинантлы интерферон альфа (ИФН-α), ә сирле менән бәйләнештә булғандан һуң гидроксихлорохин ярҙамға килә.
Рекомбинантлы ИФН-α тамсылары һәм спрейы һау-сәләмәт кешеләргә, өлкән йәштәгеләргә һәм хроник сирҙәрҙән яфаланғандарға COVID-19 йоҡтороу хәүефен кәметә.
Шулай уҡ профилактика өсөн өс аҙна дауамында аҙнаһына ике тапҡыр 200 мг умифеновир тәҡдим ителә.
Әгәр коронавирус йоҡторған кеше менән бәйләнештә булһағыҙ, умифеновир менән бергә гидроксихлорохин йәки рекомбинантлы интерферон менән һаҡланырға кәрәк.
COVID-19 диагнозы раҫланған осраҡта, фавипиравир, гидроксихлорохин, азитромицин (гидроксихлорохин менән бергә), интерферон-альфа, ремдесивир, умифеновир препараттарын ҡулланырға мөмкин.
Өфөлә тағы бер күңел асыу комплексы төҙөргә йыйыналар
Өфө хакимиәте комплекс төҙөү өсөн участканы ҡуртымға бирә.
Мәғлүмәт Ер һәм мөлкәт мөнәсәбәттәре идаралығы сайтында баҫылған.
Элеватор урамындағы участкала («Мега» сауҙа-күңел асыу үҙәгенән алыҫ түгел) күп функциялы күңел асыу комплексы төҙөлә.
Участканың майҙаны — 7 916 квадрат метр.
Хәбәр ителеүенсә, участканы файҙаланыу төрө — эшҡыуарлыҡ.
Күп функциялы комплекстың проектында ҡунаҡхана һәм ресторан да бар.
Ерҙе ҡуртымға биреү ваҡыты – 32 ай.
Ҡуртым килешеүен төҙөү хоҡуғы шунда уҡ бирелә.
Йыл һайын түләй торған ҡуртым хаҡының башланғыс күләме – 2,51 миллион һум.
Аукцион 27 ноябрҙә була, һатыулашыуҙа ҡатнашыуға ғаризалар 23 ноябргә тиклем ҡабул ителә.
Өфөлә, инфекция таралыуға ҡарамаҫтан, ауыл хужалығы йәрминкәләренең эше тергеҙелде
Өфөлә, инфекция таралыуға ҡарамаҫтан, ял көндәрендә ауыл хужалығы йәрминкәләренең эше тергеҙелде.
Хәтерегеҙгә төшөрәбеҙ, бер нисә көн элек коронавирус мменән бәйле хәл арҡаһында йәрминкәләр туҡтатылғайны.
Баш ҡала хакимиәте башлығы вазифаһын башҡарыусы Радмил Мөслимов мэрияла уҙған оператив кәңәшмәлә әйткәнсә, йәрминкәләрҙә бөтә һаҡлыҡ сараларын үтәргә: битлек кейергә һәм социаль дистанцияны һаҡларға кәрәк.
Республикала тәүлек эсендә COVID-19 йоҡтороуҙың 85 осрағы асыҡланды
Башҡортостанда йәнә 85 кешелә яңы коронавирус инфекцияһы раҫланды. 27 октябргә сирлеләрҙең дөйөм һаны – 10 415.
Бынан алдағы рекорд кисә, 26 октябрҙә, теркәлгәйне.
Ул саҡта тәүлек эсендә 83 яңы осраҡ асыҡланды.
Пандемия башланғандан бирле 9 426 кеше һауыҡҡан, 52-һе – һуңғы тәүлектә.
Йәмғеһе 939 кеше: 197-һе – стационарҙа, 742-һе амбулатор шарттарҙа дауалана.
Коронавирустан вафат булыуҙың яңы осраҡтары тураһында хәбәр ителмәй.
Рәсәйҙә бөтәһе өсөн дә битлек режимы индерелә
Рәсәйҙә бөтәһе өсөн дә битлек режимы индерелә.
РИА Новости мәғлүмәттәре буйынса, Роспотребнадзор илдә йәшәүселәрҙең һәммәһенә лә халыҡ күп йөрөгән урындарҙа, транспортта, парковкаларҙа һәм лифттарҙа битлек кейергә ҡушты.
Киҫкен респиратор вирус инфекциялары менән ауырыу осраҡтары артҡан осорҙа коронавирус таралыуға бәйле ошондай саралар күрелде.
Тейешле ҡаррар 28 октябрҙә көсөнә инергә тейеш, уға Рәсәйҙең баш санитар табибы Анна Попова ҡул ҡуйҙы, тип хәбәр итте 360tv.ru.
Башҡортостанда туғандары бер аҙнанан ашыу инде хәбәрһеҙ юғалған йәш әсәне таба алмай
Башҡортостандың Белорет районында 20 йәшлек Лиана Абдуллина хәбәрһеҙ юғалған.
Туғандары уны бер аҙнанан ашыу күргәне юҡ.
Апаһы һөйләүенсә, ҡыҙ Ишле ауылынан Белоретҡа паспортын алмаштырырға килгән һәм юғалған.
«Ул Белоретҡа паспортын алмаштырырға килгәйне.
Ике туған апайымда бер көн торған, шунан һуң йәнәһе лә Ишле ауылына ҡайтып киткән, ләкин юғалған, әлегә тиклем уның ҡайҙа икәнен белмәйбеҙ.
Һигеҙ көн үтте.
Тәүҙә телефоны һүнмәгәйне, хәҙер бер ниндәй ҙә бәйләнеш юҡ, социаль селтәргә инмәгән, һуңғы тапҡыр үҙенең сәхифәһенә 21 октябрҙә инеп сыҡҡан, —тип һөйләне туғаны.
– Бөтәһен дә аяҡҡа баҫтырҙыҡ, бер кем бер ни белмәй.
Полицияға мөрәжәғәт иттек, ғариза яҙҙыҡ».
Ҡыҙҙы өйҙә ике йәшлек ҡыҙы көтә.
Ул үҙе ике туған ағаһында тәрбиәләнгән, ата-әсәһе юҡ: әсәһе бер йыл самаһы элек, ә атаһы Лиана бәләкәй сағында уҡ үлгән.
Хәҙер уның ҡыҙы Ишле ауылындағы туғандарында.
Апаһы һүҙҙәренсә, туғандары күрәҙәсе барған, ул иһә ҡыҙҙы ҡайҙалыр үҙ ихтыярына ҡаршы тотоуҙары ихтимал, тигән.
Лиананың ҡайҙа икәнен белгәндәрҙең бөтәһенән дә 8-937-306-05-09 йәки 8-937-362-15-85 телефондары буйынса хәбәр итеүҙәрен һорайҙар.
Өфөлә ОРВИ һәм дауахананан тыш пневмонияның артыуы теркәлә
Өфөлә ОРВИ һәм дауахананан тыш пневмонияның артыуы теркәлә, тип хәбәр итте Роспотребнадзорҙың төбәк идаралығы етәксеһе урынбаҫары Галина Пермина мэрияла уҙған оператив кәңәшмәлә.
Үткән аҙна менән сағыштырғанда, йәнә киҫкен респиратор инфекциялары менән ауырығандарҙың артыуы теркәлә, күберәк өлкән йәштәгеләр сирләй.
Лабораторияла тикшергән ваҡытта грипп вирусы асыҡланмаған.
Шулай уҡ дауахананан тыш пневмония осраҡтары күп.
Пандемия башланғандан алып 4 291 кеше йоҡторған, тип билдәләне ведомство вәкиле.
Агентлыҡ хәбәр иткәнсә, республикала 1,2 миллиондан ашыу кеше – халыҡтың 31% гриптан прививка яһатҡан.
Коронавирустан прививкаларҙың тәүге партияһы ковид-госпиталдәрҙең «ҡыҙыл зона»һында эшләгән табиптарға йүнәлтелгән.
Башҡортостанда пневмококк инфекцияһынан да вакцинация үткәрелә, ул балаларҙа һәм олаларҙа вирусҡа бактериаль инфекция ҡушылғанда үлемесле өҙлөгөүҙе иҫкәртергә тейеш.
Уралиә, Ванцетти, Рем: Башҡортостанда быйыл тыуған сабыйҙарҙың үҙенсәлекле исемдәре аталды
Башҡортостанда 2020 йылда тыуған сабыйҙарҙың үҙенсәлекле исемдәре аталды.
Башҡортостан Республикаһының Юстиция эштәре буйынса дәүләт комитетынан «Башинформ» агентлығына хәбәр итеүҙәренсә, йыл башынан яңы тыуған малайҙар араһында  –  17, ә ҡыҙҙар араһында 13 үҙенсәлекле исем ҡушылған.
Республикала Аполлон, Биньямин, Ванцетти, Дантес, Зейд, Кавин, Кенан, Лазарь, Лео, Михаэль, Никас, Омур, Рем, Роландо, Ромуаль, Святогор, Стивен исемле малайҙар тәрбиәләнә.
Ҡыҙҙарҙың үҙенсәлекле исемдәре – Версалия, Веселина, Витэль, Каталина, Кирьяна, Ларина, Мава, Милалика, Руана, Санти, Саяна, Уралиә, Элия.
Исем-шәрифтәрҙе үҙенсәлекле варианттарға алмаштырыуға килгәндә, быйыл Башҡортостандың ЗАГС бүлектәрендә бындай осраҡтар теркәлмәгән.
Өфөлә драматург, журналист һәм йырҙар авторы Зөһрә Фәйзуллина арабыҙҙан китте
Өфөлә шағирә, драматург, журналист, үҙешмәкәр композитор Зөһрә Фәйзуллина 75-се йәшендә арабыҙҙан китеп барҙы.
Коллегалары хәбәр итеүенсә, яҙыусы дауаханала вируслы пневмониянан дауаланған, үпкәне яһалма елләтеү аппаратында ятҡан.
Зөһрә Фәйзуллина 1946 йылдың 29 июлендә Әбйәлил районы Ҡаҙмаш ауылында тыуған.
Башҡорт дәүләт университетының филология факультетын тамамлаған.
1969-1980 йылдарҙа Әбйәлил районы мәктәптәрендә әҙәбиәт һәм тел уҡытыусыһы булып эшләй.
1980 йылда Сибайға күсеп килә, мәктәп-интернатта һәм Сибай педагогия колледжында уҡыта.
1996-2001 йылдарҙа «Атайсал» төбәк-ара гәзитенең баш мөхәррире була.
2005-2012 йылдарҙа — Сибайҙа «Сулпан» башҡорт балалар театрының әҙәби бүлеге етәксеһе.
Балалар һәм өлкәндәр өсөн төрлө жанрҙарҙа ижад итте.
Уның «Илекле ҡыр», «Мөғжизә көтәм»  йырҙар йыйынтыҡтары, «Йырҙарым — йөрәгемдә» электрон йырҙар баҫмаһы, кескәйҙәр өсөн «Олатайым аманаты» шиғырҙары; «Оло Етегән» пьесалар йыйынтығы, Мәктәп сәхнәһе өсөн пьесалар (2010 йыл); «Йәйғор төҫө» шиғырҙар альманахы һәм «Беҙҙең байрамдар» сценарийҙар йыйынтығы донъя күрҙе,  аудиокассета, аудиодисктар, видеокассета сығарҙы.
Башҡортостан Республикаһының һәм Рәсәй Федерацияһының Яҙыусылар, Журналистар берекмәләре ағзаһы, Башҡортостан Республикаһының атҡаҙанған уҡытыусыһы, Рамаҙан Өмөтбаев, Ким Әхмәтйәнов, Хөсәйен Әхмәтов исемендәге премиялар лауреаты.
«Башинформ» мәрхүмәнең туғандарының һәм яҡындарының ауыр ҡайғыһын уртаҡлаша.
Башҡортостанда йәшәүселәр дауаханаға ятҡан осраҡта балаларын ваҡытлыса «Ғаилә» үҙәктәрендә ҡалдырырға мөмкин
Башҡортостанда йәшәүселәр дауаханаға ятҡан осраҡта өс йәштән өлкәнерәк балаларын ваҡытлыса «Ғаилә» үҙәктәрендә ҡалдырырға мөмкин.
Республиканың Ғаилә, хеҙмәт һәм халыҡты социаль яҡлау министрлығынан хәбәр итеүҙәренсә, ата-әсә дауаханаға ятҡан һәм баланы ҡарарға кеше булмаған осраҡта, улар шәхсән йәки дауалаусы табип аша ғаилә хеҙмәтенә, социаль приютҡа йәки опека һәм попечителлек органына социаль хеҙмәттәр күрһәтеүгә ғариза менән мөрәжәғәт итә ала.
Республика хеҙмәттәренең адрестарын һәм телефондарын һылтанма буйынса табырға мөмкин.
Учреждениела баланы педагогтар һәм белгестәр күҙәтә.
Ул алты тапҡыр туҡланыу, кейем-һалым менән тулыһынса дәүләт тәьминәтендә була, дәрестәргә йөрөй һәм туғандары, яҡындары менән бәйләнешкә сығыу мөмкинлегенә эйә.
Ата-әсә баланың хәле тураһында белеп тора.
Уны теләгән ваҡытта өйгә алып ҡайтырға мөмкин.
Өфө урамында Бүре һәм Бесәй һындары барлыҡҡа килде
Фото: Өфө хакимиәтенең матбуғат хеҙмәте
Өфөлә «Тулҡын» паркына ингән ерҙе популяр йәнһүрәт геройҙарының һындары биҙәй.
Бөтәһенә лә таныш булған «Ну, погоди!» һәм «Трое из Простоквашино» йәнһүрәттәренән Бүре һәм Матроскин ҡала халҡының яратҡан урынына урынлаштырылды.
«Скульптура композицияһының һыу тематикаһы парктың исеменә тап килеп тора, — тип хәбәр иттеләр хакимиәттең матбуғат хеҙмәтенән.
Өфөлә КХЛ һәм РПЛ уйындарында тамашасыларҙың аҙыраҡ булыуы ихтимал
Киләһе аҙнаның башында Башҡортостан властары Континенталь хоккей лигаһы һәм Рәсәй Премьер-лигаһы уйындарында тамашасыларҙы кәметеү тураһында ҡарар ҡабул итеүҙәре мөмкин.
«Башинформ» агентлығына республика хөкүмәтендәге сығанаҡтан билдәле булыуынса, коронавирус инфекцияһы буйынса ҡатмарлы эпидемиологик хәлгә бәйле «Өфө-Арена» һәм «Нефтсе» стадионын 25% ғына тултырыу рөхсәт ителә.
«Әгәр COVID-19 йоҡтороу дауам итһә, хоккей һәм футбол уйындары тамашасыһыҙ үткәрелә», — тип хәбәр итте агентлыҡ сығанағы.
Бөгөн «Өфө» футбол клубының генераль директоры Ринат Шәйбәков «Урал» менән уйынға тамашасыларҙың 25% ғына индереләсәген әйтте.
«Беҙгә матчҡа 50 процентҡа тиклем индерергә рөхсәт иттеләр.
Ләкин иң мөһиме – ултыртыу.
Роспотребнадзор талаптарына ярашлы, тамашасыларҙың 25% индерәбеҙ тигән фекергә килдек.
Көйәрмәндәребеҙ сирләмәһен һәм бер кемгә лә һорауҙар булмаһын өсөн ошондай ҡарар ҡабул иттек», — тине Шәйбәков«Чемпионат»ҡа.
Хәтерегеҙгә төшөрәбеҙ, «Өфө» — «Урал» уйыны 1 ноябрҙә була.
«Салауат Юлаев» хоккей клубы 28 октябрҙә үҙ майҙанында «Амур» менән уйнай.
Башҡортостанда битлек режимын үтәү буйынса рейдтар уҙғарыла, штраф – 200 мең һумға тиклем
Башҡортостан ҡала-райондарында 28 октябрҙән битлек режимын үтәү буйынса күләмле рейдтар башланды.
Хоҡуҡ боҙоусыларға штраф һалына.
Битлек кеймәгән өсөн штраф күләме – 200 мең һумға тиклем.
Башҡортостандың Йәмәғәт хәүефһеҙлеге ведомство-ара советы мәғлүмәттәре буйынса, пандемия башланғандан һуң республикала битлек һәм изоляция режимын боҙған өсөн 14,4 мең кешегә штраф һалынған.
Шуларҙың 12 меңе – Эске эштәр министрлығы, 2,4 меңе – республиканың дәүләт власы органдары яғынан.
Бынан тыш, 20 мең предприятие һәм сауҙа нөктәһе тикшерелгән, уларға ҡарата административ хоҡуҡ боҙоуҙар тураһында 279 эш ҡуҙғатылған, 60-тан ашыу протокол төҙөлгән.
Хәтерегеҙгә төшөрәбеҙ, Рәсәйҙә Роспотребнадзор ҡарары менән бөтәһе өсөн дә битлек режимы иғлан ителде.
Тотош илдә нормаларҙы үтәү буйынса рейдтар көсәйтелә, ә штрафтар торған һайын йышыраҡ һалына.
Артур Зарипов Бишбүләк районы башлығы итеп тәғәйенләнде
Бишбүләк районы муниципаль район Советы ҡарары менән Артур Зарипов район хакимиәте башлығы итеп тәғәйенләнде. Әлегә тиклем ул башлыҡ урынбаҫары булып эшләне.
Районға 1999 йылдан етәкселек иткән Наил Ғатауллин вазифаһын бушатты.
Башҡортостан Республикаһы Башлығы Хакимиәте етәксеһе Александр Сидякин ултырышта Наил Ғиззәтуллинға намыҫлы хеҙмәте өсөн рәхмәт белдереп, уға «Башҡортостан Республикаһы алдындағы хеҙмәте өсөн» орденын тапшырҙы.
«Башҡортостан Республикаһы алдындағы хеҙмәте өсөн» ордены республиканың юғары дәүләт наградаһы булып тора.
Ун йыл эсендә 57 кеше бүләкләнде.
Башҡортостан Республикаһы Дәүләт Йыйылышы – Ҡоролтай ҡарары менән тәүгеләрҙән булып ошо юғары наградаға республиканың беренсе Президенты Мортаза Рәхимов лайыҡ булды.
Башҡортостанда COVID-19 ҡорбандары 51-гә етте
Башҡортостанда COVID-19 йоҡтороусылар көндән-көн күбәйә.
Вирустан тағы бер кешенең ғүмере өҙөлдө.
27 октябрҙән 28-енә республикала тағы 86 кеше ауырып киткән.
Пандемия башланғандан алып йәмғеһе 10 501 осраҡ асыҡланған.
Әлеге ваҡытта 963 кеше ошо сирҙән дауалана: 195-е – стационарҙа табиптар күҙәтеүендә, 768-е — өйҙә.
Республиканың Һаулыҡ һаҡлау министрлығы мәғлүмәте буйынса, тағы бер пациент коронавирустан вафат булған.
Хәҙер Башҡортостанда коронавирус ҡорбандары — 51 кеше.
Радий Хәбиров Өфө мэры Өлфәт Мостафиндың хәле ауыр булыуы тураһында хәбәр итте
Башҡортостан Башлығы Радий Хәбиров Өфө мэры Өлфәт Мостафиндың һаулығы тураһында хәбәр итте.
Ул Өлфәт Мостафиндың сирләүе тураһында хәбәрҙе раҫлап, баш ҡала хакимиәте етәксеһендә COVID-19 асыҡланғанын, шулай уҡ уның пневмония менән ауырығанын белдерҙе.
«Ул ярайһы уҡ ауыр сирләй, үпкәһе ныҡ зарарланған, — тине республика башлығы.
— Әле ул дауалана, беҙ уның һауығып, эшкә сығыуын көтәбеҙ.
Өлфәт Мансур улы — мэр ғына түгел.
Ул минең яҡын дуҫым.
Уҙған аҙнала эргәһенә барҙым.
Ул дауалана.
Тағы бер тапҡыр әйтәм: сире ҡатмарлы.
Күптәр ауырый, ошо сирҙе кисергәндәр бының еңел түгеллеген белә.
Бик йәш тә түгел.
«Башҡортостан» киностудияһы башҡорт әкиәттәре буйынса йәнһүрәт әҙерләй
«Башҡортостан» киностудияһы «Ҡороҡса батыр» һәм «Ҡыран батыр» башҡорт халыҡ әкиәттәре буйынса йәнһүрәт әҙерләй.
Анимациялы картина республика Хөкүмәте һәм Мәҙәниәт министрлығы булышлығында төшөрөлә.
Яңы «йәнһүрәт» әлегә «Батыр әкиәттәре» тип атала.
Әлеге ваҡытта мультипликаторҙар персонаждарҙы йәнәләндерә, милли уйын ҡоралдарын файҙаланып, музыка һайлай.
Кескәй тамашасыларға был йәнһүрәтте Яңы йылға күрһәтергә йыйыналар.
Шуға йәнә әйтәм: уның тиҙерәк һауығыуына ышанабыҙ.
Ә Өфөгә килгәндә, ул эшләй.
Беҙ ҡышҡа әҙерләнәбеҙ, барлыҡ программаларҙы тамамлайбыҙ.
Шуға күрә бөтәһе лә эш режимында бара».
Ноябрь башында рәсәйҙәрҙе ҡыҫҡа эш аҙнаһы көтә
Ноябрь башында рәсәйҙәрҙе 4 ноябрҙә Халыҡтар берҙәмлеген байрам итеүгә бәйле ҡыҫҡа эш аҙнаһы көтә. Быйыл ул шаршамбыға тап килә.
Был хаҡта ТАСС хәбәр итте.
«Ноябрь башында рәсәйҙәрҙе ҡыҫҡа эш аҙнаһы көтә.
Халыҡтар берҙәмлеге көнөн байрам итеүгә бәйле 4 ноябрь ял була.
Шулай итеп, ноябрҙең тәүге аҙнаһында дүрт көн — 2 һәм 3 ноябрҙә, шулай уҡ 5 һәм 6 ноябрҙә эшләйбеҙ», — тип хәбәр итте ТАСС.
Шишәмбе, 3 ноябрҙә, эш көнө бер сәғәткә ҡыҫҡара.
Рәсәйҙәрҙе киләһе ҡыҫҡа эш аҙнаһы декабрь аҙағында ғына көтә.
Быйыл 31 декабрь кесаҙнаға тап килә һәм ҡыҫҡа эш көнө булып тора.
Яңы йыл каникулдары 2021 йылдың 1 ғинуарынан 10-ына тиклем дауам итә.
Өфө аэропортынан халыҡ-ара осоштар рөхсәт ителде
Өфө аэропортынан халыҡ-ара осоштар рөхсәт ителде.
«Рәсәй Федерацияһы хөкүмәтенең 27 октябрендәге ҡарарына ярашлы, Өфө Рәсәйҙең халыҡ-ара авиабәйләнеш тергеҙелгән пункттары исемлегенә индерелде», — тип хәбәр итте Федераль һауа транспорты агентлығы.
Бынан алда сит илгә Мәскәү, Санкт-Петербург, Дондағы Ростов, Ҡазан, Калининград, Новосибирск, Һамар, Владивосток, Грозный һәм Красноярск ҡалаларынан ғына осорға мөмкин ине.
Өфө мэры Өлфәт Мостафин вафат
Башҡортостан Республикаһы Башлығы Радий Хәбиров «Башинформ»ға бөгөн, 29 октябрҙә, 35 көн мәкерле сиргә ҡаршы көрәшкәндән һуң Өфө хакимиәте башлығы Өлфәт Мостафиндың пневмония һәм COVID-19-ҙан һуң өҙлөгөп вафат булғанын хәбәр итте.
Республика Башлығы мәрхүмдең туғандарының һәм яҡындарының ауыр ҡайғыһын уртаҡлашты.
Өлфәт Мостафин 1959 йылдың 4 майында Саҡмағош районы Иҫке Ихсан ауылында тыуған.
Өфө еңел сәнәғәт техникумын, Өфө авиация институтын тамамлаған, армияла хеҙмәт иткән.
Техник фәндәр кандидаты.
Хеҙмәт эшмәкәрлеген Өфө торлаҡ-коммуналь хужалығында башлай.
Торлаҡ хужалығының етештереү тресында баш инженер, Киров район Советы башҡарма комитетында коммуналь хужалыҡ бүлеге мөдире, баш ҡаланың торлаҡ хужалығы һәм инженер тәьминәте предприятиелары идаралығы начальнигы урынбаҫары була.
90-сы йылдарҙан «Газпром» системаһында эшләй.
2003 йылда Өлфәт Мостафин Башҡортостан президенты Хакимиәтенә финанс-хужалыҡ идаралығы етәксеһе вазифаһына күсә.
2010-2013 йылдарҙа Иҡтисад, техник һәм атом күҙәтеүе буйынса федераль хеҙмәттең Урал буйы идаралығында эшләй, һуңынан  кире «Газпром»ға ҡайта.
Теүәл ике йыл элек, 2018 йылдың 29 октябрендә, «Газпром газ бүлеү Өфө» йәмғиәтенең генераль директоры урынбаҫарынан Өфө ҡалаһы хакимиәте башлығы вазифаһына күсә.
«Башинформ» туғандарының һәм яҡындарының ауыр ҡайғыһын уртаҡлаша.
Путин «һалым каникулдары»н һәм бәләкәй эшҡыуарлыҡты тикшереүгә мораторийҙы оҙайтыу хаҡында белдерҙе
Рәсәй президенты Владимир Путин пандемияға бәйле бәләкәй һәм урта эшҡыуарлыҡҡа ярҙам күрһәтеү буйынса күрелгән сараларҙы оҙайтыу тураһында иғлан итте.
Эшҡыуарҙарға киләһе йылға планлы тикшереүҙәргә мораторийҙан тыш, һалым һәм страховка взносы буйынса ваҡыт тағы өс айға оҙайтыла.
Был хаҡта ул бөгөн Ҡырымда «Рәсәй саҡыра!» форумында белдерҙе.
Бәләкәй һәм урта эшҡыуарлыҡ компаниялары өсөн пандемиянан зыян күргән тармаҡтарҙа һалым һәм страховка взносы буйынса кисектереүҙәр ҡаралғайны.
«Ләкин бөтәһе лә үҙ хәлен тергеҙә алманы, проблемалар бар», — тип президенттың һүҙҙәрен килтерә «Российская газета».
Был тәү сиратта дөйөм туҡланыу, шулай уҡ башҡа хеҙмәттәр, тине ул.
Шулай уҡ Путин бәләкәй һәм урта эшҡыуарлыҡты планлы тикшереүҙәргә мораторийҙы киләһе йылға таратырға ҡарар ителеүен дә иҫкә төшөрҙө.
Шулай итеп, миллион кеше эшләгән ун меңләгән компанияға йөкләмә кәмей, тип йомғаҡ яһаны дәүләт башлығы.
Өфө мэрының элекке урынбаҫары Салауат Хөсәйенов үҙидара буйынса комитет рәйесе итеп һайланды
Салауат Хөсәйенов Дәүләт Йыйылышының урындағы үҙидара, граждандар йәмғиәте институттарын үҫтереү һәм киң мәғлүмәт саралары комитеты рәйесе итеп һайланды.
Был турала Ҡоролтайҙың 27-се пленар ултырышы йомғаҡтары буйынса билдәле булды.
Уҙған йылдың йәйендә Салауат Хөсәйенов Өфө хакимиәте башлығы урынбаҫары вазифаһынан отставкаға китте һәм сентябрҙә Дәүләт Йыйылышы депутаты итеп һайланды.
Шулай уҡ парламентарийҙар Флүр Уразмәтовты аграр мәсьәләләр, экология һәм тәбиғәттән файҙаланыу комитеты рәйесе итеп раҫланы, Башҡортостан Башлығының Абрек Батраевты Контроль-иҫәп палатаһы рәйесе урынбаҫары вазифаһына тәғәйенләү тураһында тәҡдимен хупланы.
Өфөнән 14 йәшлек ҡыҙ «Рәсәй һылыуҡайы – 2020» конкурсында титул яуланы
«Башҡортостан һылыуҡайы» конкурсы тамашасыларын һәм жюри ағзаларын әсир иткән 14 йәшлек Өфө ҡыҙы София Карпова Рәсәй кимәлендә сығыш яһаны.
Ул Башҡортостан исеменән Сочиҙа «Рәсәй һылыуҡайы-2020» милли конкурсында ҡатнашты.
София сығышҡа өс аҙна буйына әҙерләнде.
Сочиҙа уның башҡорт балын 50 мең һумға уйнатыуы хәтерҙә ҡалған мәлдәрҙең береһе булды.
Һөҙөмтәлә София «Йәшлек һылыуҡайы» исемен яуланы.
Башҡортостан Дәүләт Йыйылышы сикләнмәгән ерҙәр буйынса төҙәтмәләр ҡабул итте
Башҡортостан Дәүләт Йыйылышы – Ҡоролтай депутаттары күпселек тауыш менән республиканың сикләнмәгән ер биләмәләрен Ер һәм мөлкәт мөнәсәбәттәре министрлығына тапшырған ер законына төҙәтмәләр ҡабул итте. Ведомствоның башланғысы йәмғиәттә ҙур резонанс тыуҙырҙы, закон проекты халыҡ менән тикшерелде.
Документ парламентарийҙарҙың һәм прокуратураның иҫкәрмәләрен иҫәпкә алып ҡабаттан эшләнде.
Төҙәтмәләр асыҡ электрон документтар әйләнешен алып барырға һәм ер участкаларын алыу процедураһын ябайлаштырырға, ерҙе законһыҙ тапшырыуға, шулай уҡ нигеҙһеҙ кире ҡағыуға юл ҡуймаҫҡа мөмкинлек бирә.
Сикләнгән ерҙәрҙе Мөлкәт министрлығына тапшырыу ер контроле һөҙөмтәлелеген арттырыр һәм инвестиция мөхитен яҡшыртыр, тип иҫәпләйҙәр ведомствола.
Закон 2021 йылдың 1 ғинуарынан көсөнә инә.
Республикала Һаулыҡ һаҡлау министрлығы йәнә бер кешенең коронавирустан вафат булғанын хәбәр итте
Башҡортостанда Һаулыҡ һаҡлау министрлығы йәнә бер кешенең коронавирустан вафат булғанын хәбәр итте.
Пандемия башланғандан һуң республикала коронавирустан үлеүҙең 52 осрағы рәсми раҫланған.
29 октябргә мәғлүмәттәр буйынса, төбәктә 10 586 кеше сир йоҡторған.
Һуңғы тәүлектә 85 кешелә вирус асыҡланған.
Әле COVID-19 диагнозы раҫланған 979 кеше дауалана: 209-ы – стационарҙа табиптар күҙәтеүендә, 770-е ауырыуҙы еңел үткәрә.
Был мәғлүмәттәргә пневмония менән сирләгәндәр индерелмәгән.
Башҡортостанда дәүләт һәм башҡа телдәрҙе һаҡлау өсөн 3 миллиард һумдан ашыу бүленә
Башҡортостан властары республиканың дәүләт һәм халыҡтары телдәрен һаҡлау һәм үҫтереү программаһына 3,74 миллиард һум йүнәлтә.
Дәүләт программаһы 2019-2024 йылдарға иҫәпләнгән.
Программаға үҙгәрештәр Башҡортостан премьер-министры Андрей Назаров ҡул ҡуйған хөкүмәт ҡарарында сағылған.
Программа республиканың дәүләт һәм унда йәшәгән халыҡтарҙың телдәрен һаҡлау, өйрәнеү һәм үҫтереү өсөн шарттар булдырыу кеүек маҡсатҡа өлгәшеүҙе күҙ уңында тота.
Документҡа ярашлы, дәүләт программаһы рус телен төрлө яҡлап үҫтереүгә булышлыҡ итергә, башҡорт телен ҡулланыу өлкәһен киңәйтергә, уны республиканан ситтә үҫтереүгә һәм һаҡлауға ярҙам итергә, шулай уҡ Башҡортостан халыҡтарының туған телдәрен һаҡларға һәм үҫтерергә тейеш.
Программаны финанслау республика бюджеты иҫәбенә тормошҡа ашырыла.
Умартасылыҡ һәм апитерапия буйынса ғилми-тикшеренеү үҙәге директоры Әмир Ишемғолов вафат
Башҡортостанда 60 йәшендә Умартасылыҡ һәм апитерапия буйынса ғилми-тикшеренеү үҙәге директоры, биология фәндәре докторы, профессор, Башҡорт ҡоролтайы башҡарма комитетының элекке рәйесе Әмир Ишемғолов арабыҙҙан китте.
Был мәғлүмәтте уның хеҙмәттәштәре раҫланы.
Билдәле булыуынса, ул пневмониянан дауаланған, йәйгеһен коронавирус менән ауырыған.
Әмир Ишемғолов 1960 йылдың 22 майында Йомағужа районы (хәҙер Күгәрсен) Әлимғол ауылында тыуған.
Башҡортостан ауыл хужалығы институтын тамамлаған.
Күгәрсен районы «Ҡыҙыл байраҡ» колхозында төрлө эштәрҙә йөрөй, «Өфө» тәжрибә хужалығында өлкән зоотехник-селекционер, Башҡортостан малсылыҡ һәм мал аҙығы етештереү ғилми-тикшеренеү проект-технология институтының малсылыҡ бүлегендә өлкән ғилми хеҙмәткәр булып эшләй.
«Элита» ғилми-етештереү берекмәһе директоры, һуңынан Башҡортостан малсылыҡ һәм мал аҙығы етештереү ғилми-тикшеренеү проект-технология институтының умартасылыҡ лабораторияһы мөдире була.
1998 йылдан Башҡортостан Умартасылыҡ һәм апитерапия буйынса ғилми-тикшеренеү үҙәген етәкләй.
2015-2018 йылдарҙа Әмир Ишемғолов Бөтә донъя башҡорттары ҡоролтайының башҡарма комитеты рәйесе булды.
Салауат Юлаев ордены менән бүләкләнгән.
Рәсәй Федерацияһының атҡаҙанған фән эшмәкәре, Башҡортостан Республикаһының атҡаҙанған ауыл хужалығы хеҙмәткәре.
Рәсәйҙә тағы өс аҙна дауамында COVID-19 менән сирләү осраҡтарының артыуы көтөлә – Һаулыҡ һаҡлау министрлығы
Рәсәйҙә өс аҙнанан COVID-19 менән сирләү осраҡтарының кәмей башлауы мөмкин, тип яҙа федераль киң мәғлүмәт саралары Һаулыҡ һаҡлау министрлығының баш инфекционист-табибы Владимир Чулановҡа һылтанма менән.
Уның һүҙҙәренсә, был юлы күтәрелеш бик оҙаҡ дауам итмәй, өс аҙнанан хәл тотороҡлана башлай.
Профессор фекеренсә, илдең һаулыҡ һаҡлау системаһы коронавирус йоҡторғандарҙың артыуына ҡаршы торорға һәләтле, сөнки яҙ көнө эпидемия менән көрәшеү өсөн тейешле тәжрибә тупланды.
28 октябргә мәғлүмәттәр буйынса, пандемия башланғандан һуң Башҡортостанда 10 501 ауырып киткән.
Коронавирустан тыш, дауахананан тыш пневмония йоҡтороу осраҡтары арта.
Гөлназ Ғәлимуллинаның «Мәҡәлдәр календары» халыҡ-ара награда яуланы
Яҡташыбыҙ, Мәскәү режиссеры һәм фотограф Гөлназ Ғәлимуллина «Мәҡәлдәр календары» фотошәлкеме өсөн Honourable mention наградаһын яуланы.
International Photography Awards халыҡ-ара конкурсында 120 илдән 13 мең фотоһүрәт ҡатнашҡан.
2020/2021 йылдарға календарь өсөн башҡорт мәҡәлдәре, шулай уҡ уларҙың рус һәм инглиз телдәрендәге аналогтары һайлап алынған, барыһына ла аңлайышлы популяр образдар һәм символдар файҙаланылған.
Проектта тел белгесе Дилә Хизбуллина, рәссам Гөлназ Иҫәнғолова ҡатнашҡан, дизайнды Наталья Кожинова эшләгән, модель – Ильмира Моталова.
Тиҙҙән Гөлназдың «Мәҡәлдәр календары» фотошәлкемен халыҡ-ара конкурстың каталогында күрергә мөмкин.
«Һис шикһеҙ, минең өсөн төп ҡаҙаныш һәм бәхет – тотош донъяла календарҙы һатып алған яңы дуҫтар һәм таныштар.
Ай һайын фотоһүрәттәр һәм календарь сторизын алыу күңелемә хуш килә.
Хәҙер һеҙ ғорур рәүештә проектты тормошҡа ашырыуҙан тыш, Рәсәйҙәге ҙур булмаған халыҡтың тарихын, мәҙәниәтен үҫтереүгә лә өлөш индерҙем тип әйтә алаһығыҙ.
Барыһына ла рәхмәт!», — тип яҙҙы Гөлназ социаль селтәрҙәге сәхифәһендә.
Рәсәй Хөкүмәте торлаҡ һатып алыу өсөн социаль түләүҙәр юллауҙы ябайлаштырҙы
Йәш ғаиләләргә торлаҡ һатып алыу йәки төҙөү өсөн социаль түләүҙәр юллау күпкә ябайлаша.
Ошо хаҡтағы ҡарарға Хөкүмәт рәйесе Михаил Мишустин ҡул ҡуйҙы.
Хәҙер дәүләт ярҙамы алыу өсөн кәрәкле барлыҡ документтарҙы шәхсән генә түгел, Берҙәм дәүләт һәм муниципаль хеҙмәттәр порталы аша ла бирергә мөмкин.
Электрон документтарҙа ғаилә ағзаларының береһенең ябай электрон ҡултамғаһы торорға тейеш.
Торлаҡ һатып алыу йәки төҙөү өсөн социаль түләүҙәр йәше 35-кә етмәгән ғаиләләргә тапшырыла.
Балаларҙың булыуы мотлаҡ түгел.
Бынан тыш, бер йәки унан күберәк бала тәрбиәләгән 35 йәшкә тиклемге яңғыҙ ата-әсә лә дәүләт ярҙамына хоҡуҡлы.
Төп шарт – ғаилә торлаҡ шарттарын яҡшыртыуға мохтаж булырға тейеш.
Түләүҙең күләме торлаҡ хаҡынан 30-35% тәшкил итә.
Шулай уҡ ҡалған өлөшөн ҡапларға йәки кредитты түләргә мөмкинлек биргән килемде раҫларға кәрәк.
Аҡсаны өй, яңы һалынған йортта фатир һатып алыу, шәхси торлаҡ төҙөү, шулай уҡ тәүге иғәнә йәки ипотеканы түләп бөтөрөү өсөн тотонорға була.
Өфөлә билдәле артистар Ғүмәр Әбделмәнов һәм Ратмир Бәҙретдинов менән хушлашасаҡтар
Өфөлә 30 октябрҙә донъя ҡуйған күренекле артистар Ғүмәр Әбделмәнов һәм Ратмир Бәҙретдинов менән хушлашасаҡтар.
Башҡортостандың халыҡ артисы Ратмир Бәҙретдинов менән хушлашыу иртәгә, 31 октябрҙә, сәғәт 11-ҙә Мосолман зыяратында (Алтай урамы, 19) була.
Башҡортостан Республикаһының атҡаҙанған артисы Ғүмәр Әбделмәнов менән хушлашыу ҙа 31 октябрҙә (Зорге урамы, 32/1) уҙа.
Республикала мәктәп каникулы 9 ноябргә тиклем оҙайтылды
Башҡортостанда көҙгө мәктәп каникулын 9 ноябргә тиклем оҙайтырға ҡарар ителде, тип белдерҙеләр коронавирус инфекцияһының таралыуына юл ҡуймау буйынса оператив штаб ултырышынан һуң Башҡортостан Республикаһы Хөкүмәтендә.
Республиканың Һаулыҡ һаҡлау министрлығы, Мәғариф министрлығы һәм Роспотребнадзор етәкселәре уҡыусыларҙың ял ваҡытын оҙайтырға тәҡдим итте.
Хәтерегеҙгә төшөрәбеҙ, СOVID-19 менән бәйле хәлдең ҡатмарлашыуы арҡаһында уҡыусылар каникулға бер аҙнаға алданыраҡ — 17 октябрҙә үк сыҡты.
Уҡыуҙар киләһе кесаҙна, 5 ноябрҙә, башланырға тейеш ине.
Уҡыусыларҙы аҙна аҙағына тиклем каникулда ҡалдырырға хәл ителде.
Улар өсөн дәрестәр 9 ноябрҙә башлана.
«Беҙ инкубация осорон өҙөрбөҙ һәм балаларыбыҙ элекке кеүек мәктәпкә йөрөй алыр», –  тине Радий Хәбиров.
Өфөлә баш ҡала урамына йәки скверына Өлфәт Мостафиндың исемен бирергә тәҡдим ителә
Фото: Өфө ҡалаһы хакимиәте
Өфөлә урамдарҙың йәки скверҙарҙың береһенә баҡыйлыҡҡа күскән баш ҡала мэры Өлфәт Мостафиндың исемен бирергә тәҡдим ителә.
Өфөнән Илдус Ильясов Башҡортостан Башлығының социаль селтәрҙәге сәхифәләрендә ошондай тәҡдим яҙып ҡалдырған.
Өфөнөң Йәмәғәт палатаһы ла Өфө урамына Өлфәт Мостафиндың исемен биреү башланғысы менән сығыш яһаған.
Ҡала Советы рәйесенә ҡаланың Йәмәғәт палатаһы рәйесе Айрат Шаммазовтың ҡултамғаһы менән мөрәжәғәт ебәрелгән.
Быға яуап итеп баш ҡала хакимиәтенән эксперт комиссияһының киләһе ултырышында ҡала урамына йәки скверына Өлфәт Мостафиндың исемен биреү мәсьәләһе ҡараласағын хәбәр иттеләр.
Башҡортостанда йыл башынан 23 меңдән ашыу кеше дауахананан тыш пневмония менән ауырыған
Башҡортостанда ағымдағы йылдың туғыҙ айында 23 112 кеше пневмония менән ауырыған, тип хәбәр итте республика Һаулыҡ һаҡлау министрлығының матбуғат хеҙмәте.
Сағыштырыу өсөн: былтыр ошо осорҙа 16 939 пневмония осрағы теркәлгән.
Үҫеш 35% тәшкил иткән.
Һуңғы көндәрҙә республикала бик күп дауахананан тыш пневмония асыҡлана.
Уҙған тәүлектә генә 288 кешегә ошондай диагноз ҡуйылған.
Бынан алда «Башинформ» үткән йыл менән сағыштырғанда үпкә шешеүҙән вафат булыу осраҡтарының да артыуын хәбәр иткәйне.
Быйыл туғыҙ айҙа Башҡортостанда 1505 кеше дауахананан тыш пневмониянан донъя ҡуйған, 2019 йылда ғинуарҙан октябргә тиклем вафат булғандар ике тапҡырға тиерлек аҙыраҡ — 860.
Өфөлә танылған йырсы Ғүмәр Әбделмәнов донъя ҡуйҙы
Өфөлә 91-се йәшендә танылған йырсы, БАССР-ҙың атҡаҙанған артисы, Салауат Юлаев ордены кавалеры, «Имәндәр шаулай», «Бер минут», «Юғалма юлдарымдан» ретро-хиттарын башҡарыусы Ғүмәр Әбделмәнов арабыҙҙан китте.
Ғүмәр Әбделмәнов 1929 йылдың 15 декабрендә Башҡортостан Республикаһының Шишмә районы Суҡаҡлы ауылында тыуған.
1951 йылда Башҡорт театр-художество училищеһын тамамлаған.
1955 йылдан – БАССР-ҙың Министрҙар Советы ҡарамағындағы Телевидение һәм радио комитеты хеҙмәткәре. 1959 йылдан – БАССР-ҙың Мәҙәниәт министрлығында эшләй һәм бер үк ваҡытта Стәрлетамаҡ ҡалаһында Башҡортостан республика мәҙәни‑ағартыу училищеһында уҡыта.
1964 йылдан Башҡорт филармонияһы солисы булып эшләй.
1969-1992 йылдарҙа – Рәсәй Федерацияһы Композиторҙар союзы Музыка фондының Башҡортостан бүлексәһе директоры.
Ғүмәр Әбделмәновтың башҡарыуы ябайлығы һәм ихласлығы менән айырылып торҙо.
Уның репертуарында «Ғайса-ахун», «Сәлимәкәй», «Сибай», «Урал» кеүек башҡорт халыҡ йырҙары, Хөсәйен Әхмәтов, Заһир Исмәғилев, Таһир Кәримов, Рәүф Мортазин, Роза Сәхәүетдинованың вокаль әҫәрҙәре бар ине.
Ул Рим Хәсәновтың, Тәлғәт Шәриповтың һәм башҡа авторҙарҙың лирик йырҙарын тәүге башҡарыусы булды.
Республиканың радио фондында уның башҡарыуында 60-тан ашыу йыр һаҡлана, уларҙың иң билдәлеләре башҡорт эстрадаһы хитына әүерелде: «Имәндәр шаулай», «Юғалма юлдарымдан», «Һиңә тағы мин бер киләм әле» һәм башҡалар.
Тыңлаусылар уның йырсы Ләлә Муллабаева менән дуэтын айырыуса ныҡ яратты.
Күп йыллыҡ емешле ижади эшмәкәрлеге һәм мәҙәниәтте, сәнғәтте үҫтереүгә тос өлөш индергәне өсөн Ғүмәр Мөғәлләм улы Әбделмәнов 2020 йылда Салауат Юлаев ордены менән бүләкләнде, 1989 йылда уға БАССР-ҙың атҡаҙанған артисы исеме бирелде.
«Башинформ» агентлығы мәрхүмдең туғандарының һәм яҡындарының ауыр ҡайғыһын уртаҡлаша.
Республикала COVID-19 йоҡторғандар 92-гә күбәйҙе
Башҡортостанда уҙған тәүлектә коронавирус йоҡторғандар 92-гә күбәйҙе.
Пандемия башланғандан алып республикала 10 678 кешелә COVID-19 раҫланған.
Һаулыҡ һаҡлау министрлығы мәғлүмәттәре буйынса, әле «коронавирус инфекцияһы» диагнозы менән 981 кеше дауалана (пневмония менән ауырығандарҙан тыш).
Стационарҙа – 201 пациент, 780-е сирҙе еңел формала үткәрә.
Өфөлә Башҡортостандың халыҡ артисы Ратмир Бәҙретдинов арабыҙҙан китте
Өфөлә 89-сы йәшендә Башҡортостандың халыҡ артисы, «Байыҡ» телепроектының алыштырғыһыҙ жюри рәйесе Ратмир Бәҙретдинов арабыҙҙан китте.
Артистың хеҙмәттәштәре хәбәр итеүенсә, ул пневмония менән сирләп дауаханала ятҡан.
Ратмир Бәҙретдинов 1931 йылдың 15 ноябрендә БАССР-ҙың Мәсетле районында тыуған.
Күренекле мәҙәниәт эшмәкәре, халыҡтың бейеү традицияларын һаҡлаусы, башҡорт хореография бейеүенә нигеҙ һалған артистарҙың береһе.
Тап ул хәҙерге көндә лә данлы Ф.Ғәскәров исемендәге ансамблдең визит карточкаһы булып торған байтаҡ бейеү образдарын тыуҙырған.
Хеҙмәт эшмәкәрлеген Башҡорт дәүләт халыҡ бейеүҙәре ансамблендә солист булып башлай.
1973 йылда Ратмир Сәрүәр улы ансамблдең директоры итеп тәғәйенләнә.
1980 йылдан Өфө дәүләт сәнғәт институты (З.Исмәғилев исемендәге Өфө дәүләт сәнғәт институты) проректоры булып эшләй.
1986-2001 йылдарҙа М.Ғафури исемендәге Башҡорт академия драма театры директоры урынбаҫары һәм баш администраторы була.
Ҙур артислыҡ һәләте уға сәхнәлә теләһә ниндәй персонаждарҙы еңел генә уйнарға мөмкинлек бирҙе.
Ратмир Сәрүәр улы башҡарыуындағы һәр бейеү тамашасылар йотлоғоп күҙәткән өс минутлыҡ спектаклгә әүерелә ине.
Уның сәнғәте төрлө илдәргә һәм халыҡтарға аңлайышлы булды.
Ф.Ғәскәров ансамбле менән бергә ул Польшала, Вьетнамда, Монголияла, Һиндостанда, Францияла, Испанияла – бөтәһе 40-тан ашыу илдә уңышлы сығыш яһаны.
Ратмир Бәҙретдинов башҡарған «Еңел баҫ!», «Йәш йөрәктәр», «Тау бөркөтө», «Өс туған» (Өлкән ағай), «Әпипә», «Тау мариҙары бейеүе» бейеүҙәре юғары башҡарыу оҫталығы өлгөһө булып тора.
Ратмир Сәрүәр улы Ф.Ғәскәров исемендәге ансамбль директоры булып эшләгән йылдарҙа үҙен коллективты берләштерә алған яҡшы ойоштороусы итеп күрһәтте.
Ул ваҡытта ансамбль айҙар буйына гастролдәрҙә йөрөй – Францияла, Германияла, Испанияла һәм башҡа илдәрҙә сығыш яһай.
Башҡортостан юлдан телеканалында барған «Байыҡ» республика телеконкурсында Ратмир Бәҙретдинов 13 йыл жюри рәйесе булды, ҡатнашыусыларға үҙенең фәһемле кәңәштәрен бирҙе.
«Башинформ» агентлығы мәрхүмдең туғандарының һәм яҡындарының ауыр ҡайғыһын уртаҡлаша.
Өфө мэры вазифаһын Радмил Мөслимов башҡара
Өфө вице-мэры Радмил Мөслимов Өфө мэры вазифаһын башҡарыусы итеп тәғәйенләнде.
Был хаҡта «Башинформ» агентлығына ҡала хакимиәтенән хәбәр иттеләр.
«Вице-мэр Радмил Мөслимов бер ай элек үк Өфө хакимиәте башлығы вазифаһын башҡарыусы итеп тәғәйенләнгәйне.
Ул ошо вазифала эшләүен дауам итә», — тип белдерҙе Өфө хакимиәтенең матбуғат хеҙмәте етәксеһе Марсель Байдәүләтов.
«Башинформ» агентлығы хәбәр иткәнсә, Өфө хакимиәте башлығының беренсе урынбаҫары вазифаһына тәғәйенләнер алдынан Мөслимов мэрияның юлдар, яһалма ҡоролмалар төҙөү һәм ремонтлау идаралығына етәкселек итте.
«Башинформ» агентлығы хәбәр иткәнсә, 29 октябрҙә оҙаҡ ауырығандан һуң Өфө хакимиәте башлығы вафат булды.
Өлфәт Мостафин 35 көн мәкерле сир менән көрәште.
Уның пневмония, COVID-19 һәм башҡа ауырыуҙары бар ине.
Өфө хакимиәте башлығы Өлфәт Мостафин менән хушлашыу 2020 йылдың 31 октябрендә иртәнге сәғәт 9-ҙан 11-гә тиклем Башҡортостан Республикаһы Дәүләт Йыйылышы – Ҡоролтай Йортонда ойошторола. Адресы: Өфө ҡалаһы, Зәки Вәлиди урамы, 40-сы йорт.
Алдағы ике көндә Башҡортостанда яуым-төшөмһөҙ һалҡын һауа торошо көтөлә
Алдағы ике көндә Башҡортостанда йәшәүселәрҙе яуым-төшөмһөҙ һалҡын һауа торошо көтә.
Башгидромет мәғлүмәте буйынса, 30 октябрҙә республикала көн аяҙ, яуым-төшөмһөҙ була.
Ел көньяҡтан талғын.
Һауа температураһы төндә 0, -5, урыны менән -10, көндөҙ +4, +9 градус.
Юлдарҙа күреү мөмкинлеге һәйбәт.
31 октябрҙә республикала көндөҙ төньяҡ-көнбайышта бер аҙ ямғыр яуа.
Ел көньяҡ-көнсығыштан, көньяҡтан талғын.
Һауа температураһы төндә -4, +1, көндөҙ +5, +10 градус.
Республикала коронавирус арҡаһында бөтә вуздар йәнә өйҙән уҡыуға күсерелде
Башҡортостанда юғары уҡыу йорттарының беренсе һәм сығарылыш алды курстары студенттары өйҙән уҡыуға күсә.
Белем биреү учреждениеларында COVID-19 йоҡторғандарҙың артыуына бәйле ҡабул ителгән ҡарар тураһында бөгөн Хөкүмәттәге оператив кәңәшмәлә республиканың мәғариф министры Айбулат Хажин хәбәр итте.
Бынан алда ноябрь башында юғары уҡыу йорто студенттары ғәҙәттәгесә уҡый башларға тейеш ине.
Министр һүҙҙәренсә, көн һайын юғары уҡыу йорттарында студенттар һәм уҡытыусылар араһында 30-50 сирле теркәлә.
Мәғариф министрлығында белдереүҙәренсә, коронавирустан тыш, башҡа сирҙәр ҙә осрай.
Сығарылыш курстары студенттарын уҡытыу форматын уҡыу йорттары етәкселеге һайлай, тип өҫтәне Айбулат Хажин.
Урта махсус уҡыу йорттарында ауырыу йоҡторғандар күп түгел, шуға күрә колледж-техникум студенттары ғәҙәттәгесә уҡыуын дауам итә.
Хәтерегеҙгә төшөрәбеҙ, яңы уҡыу йылы башланғас, вуздарҙың бакалавриат һәм магистратураның беренсе курс студенттары, шулай уҡ колледждарҙың беренсе һәм сығарылыш курстары ғына уҡырға йөрөй башланы.
Ҡалғандары өйҙән уҡыны.
Башҡортостан Республикаһының Мәғариф һәм фән министрлығы мәғлүмәте буйынса, быйылғы уҡыу йылында урта махсус уҡыу йорттарында — 94 меңгә яҡын, вуздарҙа 98 мең самаһы студент белем ала.
Башҡортостанда ноябрь өсөн пенсия ваҡытынан алда таратыла
Башҡортостанда 3 ноябрҙән ағымдағы айға пенсияны һәм социаль түләүҙәрҙе таратыу башлана, тип хәбәр иттеләр Рәсәй Пенсия фондының республика бүлексәһенән.
Рәсәй Пенсия фондының Башҡортостан бүлексәһендә белдереүҙәренсә, 4 ноябрь – Халыҡтар берҙәмлеге көнөндә таратылырға тейешле пенсия ваҡытынан алда, 3 ноябрҙә бирелә.
«Артабан аҡса билдәләнгән график буйынса таратыла.
Аныҡ даталары октябрь квитанцияларында яҙылған, — тип өҫтәнеләр Пенсия фондының республика бүлексәһендә.
— Банктарға аҡса тәғәйенләнгән ваҡытта — 12 ноябрҙән күсерелә.
Быйыл ноябрҙә түләүҙәрҙең дөйөм суммаһы 18,7 миллиард һум була».
Республика Башлығы асыҡ сараларҙы кәметергә саҡырҙы
Башҡортостан Башлығы Радий Хәбиров төрлө асыҡ сараларҙы кәметергә, мөмкин булған урында бөтөнләй ойоштормаҫҡа саҡырҙы.
«Бүләкләү, концерт, спорт саралары – ябығыҙ.
Һеҙ бит юғары белемле, хәлдең яҙ көнөнә ҡарағанда күпкә ҡатмарлыраҡ икәнен күрәһегеҙ.
Бик хәүефле.
Аҙна һайын бер нисә кешене оҙатабыҙ.
Һәр асыҡ сараның эҙемтәләре күренер», — тине Радий Хәбиров, ҡала һәм район хакимиәттәре башлыҡтарына мөрәжәғәт итеп.
Башҡортостанда 6-11-се класс уҡыусыларын өйҙән уҡыуға күсереүҙәре ихтимал
Башҡортостанда 6-11-се класс уҡыусыларын өйҙән уҡыуға күсереүҙәре ихтимал.
Был хаҡта бөгөн, 2 ноябрҙә, Хөкүмәттәге оператив кәңәшмәлә республика Башлығы белдерҙе.
«Был аҙна уҡыусыларҙың каникулы дауам итә.
9 ноябрҙән балалар мәктәпкә бара.
Мин бөтөнләй балаларҙы өйҙән уҡыуға күсерергә теләмәйем.
Ләкин, йәнә бер тапҡыр әйтәм, әгәр аҙна уртаһына, аҙағына хәл ҡатмарлаша башлаһа, 1-5-се кластарҙы мәктәптә уҡытыуға, ә 6-11-се класс уҡыусыларын өйҙән уҡыуға күсереүгә әҙер булырға кәрәк.
Быларҙың барыһы ла санитар-эпидемиологик хәлгә бәйле», — тип билдәләне Радий Хәбиров.
Республикала битлек режимын үтәүгә контроль көсәйтелә
Башҡортостан Башлығы Радий Хәбиров битлек режимын үтәүҙе ҡәтғи күҙәтергә, уны боҙоусыларға протоколдар төҙөргә ҡушты.
Республика етәксеһенә көн һайын уларҙың һаны тураһында отчет бирелергә тейеш.
Ул ауырыу күрһәткестәренең кәмеүе күҙәтелгән һәм битлек кейеү ныҡлы контролгә алынған Мәскәүҙе миҫалға килтерҙе.
Радий Хәбиров протоколдар һанын күҙәтеп барасағын әйтте.
«Мин Айҙа йәшәмәйем, урам буйлап йөрөйөм.
Барыһы ла битлек кеймәй.
Әгәр протоколдар аҙ булһа, был эш сифатһыҙ башҡарылған тип иҫәпләрмен», — тине республика етәксеһе.
Башҡортостан Башлығы йәнә бөтәһенә лә өйҙән эшләүгә күсергә тәҡдим итте
Башҡортостан Башлығы Радий Хәбиров йәнә предприятиеларға һәм ойошмаларға хеҙмәткәрҙәрҙе өйҙән эшләү режимына күсерергә тәҡдим итте.
«Кемгә бойора алмайым, шуларға ҡағыла: предприятиеларҙың күпселеген ситтән тороп эшләүгә күсерергә кәрәк, айырыуса өлкән йәштәгеләрҙе, хроник ауырыуҙарҙан яфаланғандарҙы.
Ауырлы ҡатын-ҡыҙҙар өсөн был мотлаҡ талап ине», — тип белдерҙе ул дүшәмбе республика хөкүмәтендә уҙған оператив кәңәшмәлә.
Радий Хәбиров хеҙмәткәрҙәрҙең күбеһен өйҙән эшләүгә күсереү тураһында ҡарарҙың барлыҡ дәүләт һәм башҡа ведомство ҡарамағындағы учреждениелар өсөн мотлаҡ булыуын әйтте.
Хәбиров әйтеүенсә, республикала хеҙмәткәрҙәрҙе өйҙән эшләүгә күсереү тәҡдим булып тора.
Оператив мәғлүмәттәр буйынса, пандемия башланғандан алып Башҡортостанда 10 956 кешелә яңы коронавирус инфекцияһы асыҡланған.
Һуңғы тәүлектә сирлеләр 93-кә артҡан.
«Газпром» республикала газ үткәреүгә уҙған биш йыллыҡҡа ҡарағанда алты тапҡырға күберәк инвестиция һала
Фото: Белорет районы
Башҡортостан властары «Газпром» йәмғиәте менән киләһе биш йылда газ үткәреү өсөн килешеү төҙөнө, тип хәбәр итте республика Башлығы Радий Хәбиров хөкүмәттәге оператив кәңәшмәлә.
Монополистың республикаға инвестиция күләме алты тапҡырға тиерлек артып, 13,4 миллиард һум тәшкил итә.
«Был — халыҡ өсөн һиҙелерлек ярҙам, әле байтаҡ ауылдар газһыҙ йәшәй.
Муниципалитет башлыҡтарынан ер участкалары, эштәрҙе ойоштороу буйынса үтенестәргә ҡолаҡ һалыуҙарын һорайым, газ үткәргәндә һәр ваҡыт ошондай мәсьәләләр килеп тыуа, беҙ төрлө яҡлап ярҙам итергә тейешбеҙ», — тине республика етәксеһе.
Башҡортостанда йәшәүселәр иң матур башҡорт һүҙен һайлай
Башҡортостанда дөйөм халыҡ проекты башлана, унда республикабыҙҙа йәшәүселәр һәм ситтә көн иткән яҡташтарыбыҙ ҡатнаша ала.
Рәсәй төбәктәрендә «Иң матур башҡорт һүҙе» кеүек проект юҡ.
Тауыш биреү ике этапта ойошторола:
1-15 ноябрҙә bashslovo.ru сайтында матур яңғырашлы һүҙ тәҡдим итергә кәрәк;
22 ноябрҙә сайтта йыш тәҡдим ителгән 12 һүҙ һайлап алына һәм тауыш биреү башлана;
14 декабрҙә — Башҡорт теле көнөндә иң матур һүҙ иғлан ителә.
«Башҡортостан халҡы тәҡдим иткән һүҙҙәр араһында һирәк ҡулланылған һүҙҙәрҙең осрауы мөмкин.
Был тарихтың байлығын һәм телдең күркәмлеген күрергә, телмәрҙе байытырға мөмкинлек бирә.
Әлеге һүҙҙәрҙең йәнә йәмғиәттә йәшәй башлауы ихтимал, яңы ресторандар, күңел асыу үҙәктәре, балалар өсөн уҡыу үҙәктәре, парктар неймингында һәм йәмәғәт тормошо өлкәләрендә файҙаланылыр.
Был республиканың үҙенсәлеген һәм матурлығын күрһәтер, уның туристик имиджын тулыландырыр», — ти проект авторы – режиссер, продюсер, «Телешко» балалар телевидениеһы мәктәбе директоры Рөстәм Аҙнабаев.
Проектты ойоштороусылар – Башҡортостан Республикаһының Граждандар  йәмғиәтенә булышлыҡ итеү фонды ярҙамында, шулай уҡ Бөтә донъя башҡорттары ҡоролтайы һәм «Тамыр» балалар-үҫмерҙәр телеканалы  хеҙмәттәшлегендә «Медиаформат» киң мәғлүмәт сараларын популярлаштырыу буйынса балалар-үҫмерҙәр үҙәге һәм «Телешко» балалар телевидениеһы мәктәбе.
Уға республиканың дәүләт телдәрен, Башҡортостан халыҡтары телдәрен һаҡлау һәм үҫтереү өсөн республика Башлығы гранты аҡсаһы  бүленгән.
Республикала медицина хеҙмәткәрҙәре өсөн ышаныс телефоны эшләй башланы
Һаулыҡ һаҡлау министрлығы медицина хеҙмәткәрҙәренә психологик ярҙам күрһәтеү өсөн ҡыҙыу элемтә асты.
Республика клиник психотерапия дауаханаһында психологик ярҙам күрһәтеү буйынса Берҙәм ышаныс телефоны эшләй.
Психологтар һәм психотерапевтар медицина хеҙмәткәрҙәренең һөнәри яныу билдәләрен һәм сәбәптәрен бөтөрөүгә йүнәлтелгән психологик ярҙам ойоштора.
Ҡыҙыу элемтәгә иртәнге сәғәт 9-ҙан киске 9-ға тиклем шылтыратырға мөмкин.
Консультация алыу өсөн телефон – 9-(347)232-88-70.
Бынан алда «Башинформ» Башҡортостанда COVID-пациенттар менән эшләгән табиптың психиатрия дауаханаһына эләгеүе хаҡында хәбәр иткәйне.
Башҡортостанда +10 градусҡаса йылыта
Башҡортостанда алдағы өс көндә йылы булыуы көтөлә.
Башгидрометүҙәк мәғлүмәттәре буйынса, дүшәмбе, 2 ноябрҙә яуым-төшөм көтөлмәй.
Ел көнсығыштан, көньяҡ-көнсығыштан йомшаҡ.
Һауа температураһы көндөҙ +3, +8 градус.
Шишәмбе, 3 ноябрҙә көн аяҙ була.
Ел йүнәлешен үҙгәртеүсән йомшаҡ.
Төндә термометр бағанаһы -5 градусҡа тиклем түбәнәйә, көндөҙ +5-тән +10 градусҡаса йылыта.
Шаршамбы, 4 ноябрҙә әллә ни яуым-төшөм көтөлмәй.
Ел йүнәлешен үҙгәртеүсән йомшаҡ.
Һауа температураһы төндә 0, -5, көндөҙ +5, +10 градус.
Башҡортостанда торлаҡҡа уртаса хаҡ билдәле булды
Башҡортостанда торлаҡҡа хаҡ артыуы дауам итә, тип хәбәр итте республика статистиктары.
Яҡынса мәғлүмәттәр буйынса, өсөнсө кварталда республиканың беренсел баҙарында торлаҡтың бер квадрат метры уртаса 65,6 мең һумға еткән.
Был 2020 йылдың икенсе кварталына ҡарағанда 0,9 процентҡа күберәк.
Башҡортостанда «икенсел» торлаҡ арзаныраҡ – өсөнсө квартал йомғаҡтары буйынса бер квадрат метры өсөн уртаса 60,3 мең һум.
Ағымдағы йылдың икенсе кварталы менән сағыштырғанда, республикала икенсел торлаҡ баҙарында хаҡтар 1,7% артҡан.
Әгәр торлаҡҡа хаҡты 2019 йылдың аҙағы менән сағыштырғанда, Башҡортостанда беренсел баҙарҙа ул — 3,4%, икенсел баҙарҙа 1,6% артҡан, тип йомғаҡ яһанылар Башстатта.
Башгидромет республикала ҡасан ҡар ятасағын хәбәр итте
Был аҙнала ла Башҡортостанда көндәр йылы тора.
Синоптиктар фаразы буйынса, уртаса һауа температураһы норманан 4-6 градусҡа юғарыраҡ була.
«Һауа температураһы көндөҙ +5,+10 градус, ә 4 ноябрҙә республиканың көньяғында +14 градусҡа тиклем күтәрелә», — тип хәбәр иттеләр Башгидрометүҙәктән.
Ә аҙна һуңына төбәктә һауа торошо үҙгәрә башлай.
Республикаға Төньяҡ Атлантиканан түбән баҫым килә. 6 ноябрҙә ямғырҙар башлана.
Тәү сиратта Башҡортостандың көнбайыш райондарында яуым-төшөм көтөлә. 7 һәм 8 ноябрҙә яуым-төшөм арта.
Ағастарға һәм сымдарға ҡар һырыуы көтөлә.
«Ел секундына 15-20 метр тиҙлектә иҫә башлай. Һауа температураһы көндөҙ +3, -2 градусҡа тиклем түбәнәйә», — тип өҫтәне синоптиктар.
10 ноябргә иһә Башҡортостанда ҡар ятырға тейеш.
Фәнүр Йәғәфәров медиахолдинг етәксеһе итеп тәғәйенләнде
Фәнүр Йәғәфәров «Башинформ» мәғлүмәт агентлығын, «Башҡортостан Республикаһы» нәшриәт йорто дәүләт унитар предприятиеһын, «Башҡортостан» телерадиокомпанияһын берләштергән медиахолдинг етәксеһе итеп тәғәйенләнде.
Был ҡарар Башҡортостан Республикаһы Хөкүмәтенең «Башинформ» акционер йәмғиәтен артабан үҫтереү тураһында» бойороғон үтәү өсөн ҡабул ителде.
3 ноябрҙә Башҡортостан Республикаһы Хөкүмәте Премьер-министры урынбаҫары Азат Баҙранов Фәнүр Йәғәфәровты республика баҫмалары мөхәррирҙәре менән таныштырҙы.
«Фәнүр Мөхәррәм улының дәүләт эшендә ҙур тәжрибәһе һәм дәүләт идаралығының барлыҡ кимәлдәре менән тура бәйләнештәре бар, был иһә мөһим мәғлүмәтте редакцияларға еткереү ваҡытын ҡыҫҡартыр», — тип билдәләне Башҡортостан Республикаһының Матбуғат һәм киң мәғлүмәт саралары агентлығы етәксеһе Максим Ульчев.
Фәнүр Йәғәфәров 1974 йылдың 8 июлендә Мәләүез районы Хәсән ауылында тыуған.
Башҡорт дәүләт университетын, Башҡортостан дәүләт хеҙмәте һәм идара итеү академияһын тамамлаған.
Хеҙмәт эшмәкәрлеген 1994 йылда «Башҡортостан» телерадиокомпанияһы телевидение студияһының мәғлүмәт программалары дикторы булып башлай.
1994-2004 йылдарҙа – «Башҡортостан» дәүләт телерадиокомпанияһының мәғлүмәт программалары ижади берекмәһе мөхәррире, етәксеһе, мәғлүмәт программаларының төп редакцияһының сәйәси күҙәтеүсеһе.
2004-2008 йылдарҙа — «Башҡортостан» дәүләт телерадиокомпанияһы директоры урынбаҫары.
2008-2010 йылдарҙа — «Башҡортостан» дәүләт телевидениеһының мәғлүмәт тапшырыуҙары хеҙмәте етәксеһе — директор урынбаҫары.
2010-2016 йылдарҙа — «Башҡортостан» телерадиокомпанияһы директорының радиотапшырыуҙар буйынса урынбаҫары.
2016-2019 йылдарҙа – Башҡортостан Республикаһы Башлығының матбуғат секретары.
2019-2020 йылдарҙа – Башҡортостан Хөкүмәте Премьер-министры урынбаҫары.
Республикала өсөнсө тәүлек рәттән коронавирустан үлем осрағы теркәлә
Башҡортостанда өсөнсө тәүлек рәттән яңы коронавирус инфекцияһынан үлем осрағы теркәлә.
«Стопкоронавирус.рф» оператив штабы мәғлүмәттәре буйынса, республикала һуңғы тәүлектә тағы бер кешенең ғүмере өҙөлгән.
Шулай итеп, COVID-19 пандемияһы башланғандан алып Башҡортостанда 56 кеше вафат булған.
Һуңғы тәүлектә ауырыу йоҡтороуҙың 95 осрағы асыҡланған.
Сирлеләрҙең дөйөм һаны – 11 меңдән ашыу (11051).
Хәҙерге ваҡытта 902 пациент яңы коронавирус инфекцияһынан дауалана.
Уларҙың күпселеге – өйөндә.
Башҡортостанда сығарылыш курстары студенттары көндөҙгө уҡыуға күсә
Башҡортостанда республика Башлығының яңы коронавирус инфекцияһы таралыу хәүефенә бәйле юғары әҙерлек тураһындағы указына үҙгәрештәр индерелде (COVID-2019).
Документ рәсми хоҡуҡи мәғлүмәт интернет-порталында баҫылған.
Индерелгән төҙәтмәләргә ярашлы, 2 ноябрҙән юғары уҡыу йорттарында бер үк ваҡытта көндөҙгө һәм дистанциялы уҡытыу башлана.
Сығарылыш курстары уҡыу йортона йөрөй, ә ҡалғандар өйҙән белем алыуын дауам итә.
Вуздар студенттарға өйҙән һәм электрон форматтарҙы файҙаланып уҡырға тейешле йүнәлештәр исемлеген билдәләргә тейеш.
Мәктәп каникулы 8 ноябрҙә тамамлана.
Өфөлә «Һылыуҡай-2020» Бөтә Рәсәй конкурсына һайлап алыу ойошторола
7 ноябрҙә Өфөлә башҡорт ҡыҙҙарының «Һылыуҡай-2020» Бөтә Рәсәй конкурсына һайлап алыу ойошторола.
Был юлы Өфөнән һәм Өфө районынан, шулай уҡ Благовар, Кушнаренко, Нуриман, Благовещен, Бөрө, Ҡырмыҫҡалы, Иглин һәм Шишмә райондарынан ҡыҙҙар саҡырыла.
Республика халыҡ ижады үҙәгендә конкурста ҡатнашыусыларға талаптар иғлан ителде:
— буй-һын 165 сантиметрҙан ашыуыраҡ;
— 16 йәштән 25 йәшкә тиклем;
— башҡорт халҡының тарихын һәм мәҙәниәтен белеү;
— башҡорт телендә һөйләшеү;
— тәбиғи матурлыҡ һәм һөйкөмлөлөк, зифа буй-һын;
— сәхнә мәҙәниәте.
Шул уҡ көндә Республика этабы уҙғарыла һәм конкурстың гала-финалында ҡатнашыусылар билдәләнә.
Икенсе этапҡа республиканың зональ һайлап алыу этаптарында Гран-при һәм беренсе урын алған ҡыҙҙар, Рәсәй төбәктәренән ҡатнашыусылар: Эльвина Әхмәтова, Гөлфиә Миңлеғолова, Айгүзәл Исхаҡова, Диана Ғилфанова, Юлиә Абайдуллина, Эльмира Муллабаева, Динә Абдуллина, Айгөл Әҙелкирәева, Наҙгөл Ғәлиуллина, Зарина Вәлиева, Гөлшат Әхмәҙиева, Ләйсән Шөғәйепова, Эльвина Семёнова, Шәүрә Яхина, Зөһрә Хайсарова, Элина Ибраһимова, Карина Йәрмиева, Дилә Вәлиева, Алһыу Зәйҙуллина һәм Бәләбәй, Октябрьский ҡалалары, шулай уҡ Өфө зональ кастингы йомғаҡтары буйынса Гран-при, беренсе урын яулағандар саҡырыла.
Республикала юғары әҙерлек тураһында указға үҙгәрештәр индерелде
Башҡортостанда республика Башлығының яңы коронавирус инфекцияһы таралыу хәүефенә бәйле юғары әҙерлек тураһындағы указына үҙгәрештәр индерелде.
Документта мотлаҡ коронавирусҡа анализ бирергә тейешлеләрҙең категориялары билдәләнгән.
Улар – йоғошло сир билдәләре менән Рәсәйгә килгәндәр, ауырыу йоҡторған кешеләр менән аралашҡандар, дауахананан тыш пневмония, грипп һәм ОРВИ диагнозы ҡуйылған сирлеләр.
Шулай уҡ балалар йорттарында, төрмәләрҙә, ҡарттар йорттарында һалҡын тейҙереү билдәләре барлыҡҡа килгәндә, 65 йәштән өлкәндәр респиратор билдәләре менән мөрәжәғәт иткәндә яңы коронавирус инфекцияһына тест уҙғарыла.
G иммуноглобулины барлыҡҡа килгәнсе аҙна һайын табиптарҙы һәм шәфҡәт туташтарын тикшереү ойошторола.
Социаль учреждение хеҙмәткәрҙәре вахта ысулы менән эшләгәндә смена башланыр алдынан анализ бирергә тейеш.
Шулай уҡ ойошторолған коллективтарҙа өс һәм унан күберәк осраҡ теркәлһә, балаларҙы коронавирусҡа тикшерәләр.
Башҡортостан прокуратураһы Ҡужан ҡарағастарына зыян килтереү эшен тикшерә
Башҡортостанда прокуратура Әбйәлил районындағы 11 ҡарағасты бысып китеү тураһында эште тикшерә.
Башҡортостандың тәбиғәтте һаҡлау район-ара прокуроры үҙенсәлекле ағастарға зыян килтереүҙең хәл-шарттарын тикшереүҙе контролдә тота.
Бынан алда «Башинформ» билдәһеҙ кешеләрҙең Башҡортостандың Әбйәлил районы Ҡужан ауылы янындағы уникаль ҡарағастарҙы бензопила менән ҡырҡыуҙарын хәбәр иткәйне.
Ағастарҙың ҡабығы зыян күргән.
Тәбиғәт ҡомартҡыһы статусына эйә булған 11 ағас һәләк ителә яҙған.
Урындағы халыҡ һүҙҙәренсә, ҡарағастарҙың йәше – 400 йыл тирәһе.
Ошо 11 өлпәк ҡарағасты ҡотҡарыу өсөн аҡса бүленә, тип хәбәр итте Әбйәлил районы хакимиәте етәксеһенең беренсе урынбаҫары Руслан Хәлилов.
Әле полиция бысҡы менән үҙенсәлекле ҡарағастарҙы ҡырҡҡан ғәйеплеләрҙе эҙләй.
Быйыл ҡыш былтырғыға ҡарағанда һалҡыныраҡ була
Быйыл ҡыш Рәсәйҙә бер төрлө түгел, ләкин былтырғыға ҡарағанда һалҡыныраҡ була.
Гидрометүҙәктең ғилми етәксеһе Роман Вильфанд ошондай фараз менән сығыш яһаны.
Синоптиктар фекеренсә, быйыл ҡыш температура барыбер норманан юғары, әммә ситкә тайпылыуҙар аҙыраҡ була.
Уҙған йылдағы ҡышты башлыса Атлантик океан өҫтөндә барлыҡҡа килгән йылы һауа массалары билдәләне.
Улар Рәсәйҙең Европа өлөшөнә генә түгел, Уралға ла, Себергә лә үтеп инде.
Синоптик һүҙҙәренсә, был юлы ҡышҡы һауа торошона бәйле хәл тулҡын кеүек була.
Ул шулай уҡ миҙгелгә фараздарҙың һауа торошона ҡыҫҡа ваҡытлы баһаларға ҡарағанда бик аныҡ түгеллеген билдәләне.
Ләкин белгестәр һауа торошоноң төрлөлөгөнә ҡарамаҫтан, температура барыбер норманан юғары була тигән фекерҙә.
Бынан алда «Фобос» һауа торошо үҙәгенең ғилми хеҙмәткәре Евгений Тишковец билдәләүенсә, ҡышҡы осорҙа температура нормаһының артыҡ юғары күтәрелмәүе көтөлә, шуға күрә миҙгел йомшаҡ була.
Уның һүҙҙәренсә, декабрҙә норманан 2,5-3°С, ә ғинуарҙа 3,5-4°С юғары булыуы көтөлә. Февралдә лә норманан 3°С юғары булыуы фаразлана.
Башҡортостанда ковидтан өйҙә дауаланғандарға бушлай дарыуҙар бирелә башланы
Башҡортостанда республика бюджеты иҫәбенә ковидтан өйҙә дауаланған граждандарҙың льготаға эйә булған категорияларына бушлай дарыуҙар бирә башланылар.
Башҡортостан Республикаһының һаулыҡ һаҡлау министры Максим Забелин хәбәр итеүенсә, бушлай дарыуҙарҙы инвалидтар, Бөйөк Ватан һуғышы ветерандары, тыл эшсәндәре, нацист концлагерь тотҡондары, ҡамауҙа ҡалған Ленинградта йәшәгәндәр, хәрби хәрәкәт ветерандары, шулай уҡ Чернобыль һәләкәтен бөтөрөүҙә ҡатнашҡандар алырға мөмкин.
Әйтәйек, уҙған аҙнала уларға 700 рецепт яҙып бирелгән.
Бынан тыш, республиканың Һаулыҡ һаҡлау министрлығы коронавирус йоҡторған һәм амбулатор йәки өйҙә дауаланған барлыҡ сирлеләр өсөн дарыуҙарға федераль аҡсаның килгәнен көтә.
Билдәле булыуынса, төбәктәргә бының өсөн 5 миллиард һумдан ашыу бүленә.
Башҡортостанда пенсияға ауыл өҫтәмәһе уртаса 1421 һум тәшкил итә
Башҡортостанда 55 мең кеше пенсияһына ауыл өҫтәмәһе ала, тип хәбәр иттеләр Пенсия фондынан.
Ауыл хужалығында 30 йылдан ашыу эшләп хаҡлы ялған сыҡҡандар (хәҙерге ваҡытта эшләмәгән) өсөн 2019 йылдың 1 ғинуарынан 25% өҫтәмәгә хоҡуҡ булдырылды.
Пенсия фондында билдәләүҙәренсә, ауыл хужалығында эш стажын иҫәпләү өсөн Рәсәй Федерацияһы хөкүмәте ҡарарында раҫланған эштәр, производстволар, һөнәрҙәр, вазифалар исемлеге ҡулланыла.
Биш йөҙҙән ашыу һөнәр буйынса колхоз-совхоздарҙа һәм башҡа ауыл хужалығы ойошмаларында эшләү иҫәпкә алына.
1992 йылға тиклем эшләү ауыл стажына индерелә.
Өҫтәмәнең уртаса суммаһы – 1421 һум.
COVID-19 өсөн хас булған тән температураһы әйтелде
COVID-19 менән ауырығандарҙың күбеһендә тән температураһының 37,5 градус булыуы күҙәтелә – был сирлеләрҙең 90 проценты өсөн хас, тип билдәләне Рәсәй Һаулыҡ һаҡлау министрлығының штаттан тыш баш пульмонологы Сергей Авдеев.
Lenta.ru хәбәр итеүенсә, башҡа билдәләре — хәлһеҙлек, арыусанлыҡ, йүтәл, тын ҡыҫылыу, баш һәм тамаҡ ауыртыуы.
Бынан алда Федераль медицина-биология агентлығының баш инфекционисы Владимир Никифоров белдереүенсә, COVID-19 менән сирләгәндә 38,5 градусҡа тиклемге температураны төшөрөргә ярамай, ә түҙергә кәрәк.
Коронавирусты организм ОРВИ кеүек ҡабул итә, шуға күрә уға ла ҡағиҙәләр бер үк, тип аңлатты ул.
Фәниҙә Исхаҡованың «Асманға ашыу» романы «ЭКСМО» нәшриәтендә донъя күрҙе
АҠШ-та йәшәгән яҙыусы-фантаст Фәниҙә Исхаҡованың «Асманға ашыу» романы Рәсәйҙең «ЭКСМО» нәшриәтендә рус телендә донъя күрҙе.
Башҡорт телендә иһә роман-баллада быйыл «Ағиҙел» журналында баҫылып сыҡты.
Романдың сюжеты ХХ быуат башындағы тарихи ваҡиғаларҙы һүрәтләүгә ҡоролған.
Китапта һүҙ төрлө ил вәкилдәренең яҙмышы тураһында бара. Бер-береһе өсөн яратылған мәңгелек йәндәр төрлө ваҡытта тыуа һәм мотлаҡ осрашырға тейеш.
Донъя әҙәбиәтендә ныҡ үҫешкән йүнәлештәрҙең береһе булһа ла, хәҙерге башҡорт әҙәбиәтендә фантастик әҫәрҙәр аҙ.
Фәниҙә Исхаҡованың фантастик әҫәрҙәре күпмелер кимәлдә ошо бушлыҡты тултыра, тип яҙа уның ижадын өйрәнеүселәр.
Фәниҙә Исхаҡованың ғилми фантастикаһы башлыса ХХ быуат уртаһында тәҡдим ителгән фәнни гипотезаларға нигеҙләнә.
Уның «Кеше-күсермә» романы, «Бүрегә һунар» хикәйәһе һәм башҡа әҫәрҙәре күптән китап уҡыусыларҙың һөйөүен яуланы.
Өфөлә Эльбрус Ниғмәтуллин 36 тонналыҡ самолетты һөйрәп алып барҙы һәм Рәсәй рекордын ҡуйҙы
Бөгөн «Өфө» аэропортында Рәсәй рекорды ҡуйылды.
«Рәсәйҙең иң көслө кешеһе» исеменә эйә булған 46 йәшлек Эльбрус Ниғмәтуллин 36 тонналыҡ «Боинг-737-500» самолетын 25 метр һөйрәп алып барҙы, ваҡыты — 44,58 секунд.
«Мин был рекордты арабыҙҙан киткән Өфө мэры Өлфәт Мостафинға арнайым, — тине Эльбрус Ниғмәтуллин.
— Дөрөҫөн әйткәндә, күнекмә ваҡытында самолетты урынынан ҡуҙғата алманым, бөгөн уяндым да минең ике генә сценарийым булыуын аңланым.
Һөҙөмтәлә быны эшләй алдым.
Ниһайәт, «Боинг» мине еңер тип көйәләнгән ҡатынымдың борсолоуы юҡҡа сыҡты».
Атлет әйтеүенсә, 20 йыл элек әҙерлек икенсерәк булған.
Йәш үҫә барған һайын «truck-pull plane» дисциплинаһына күнекмәләр башҡа һәм ҡатмарлыраҡ үтә.
Эльбрус Ниғмәтуллин был рекордтың «Өфө» халыҡ-ара аэропортының ике миллионынсы пассажирын ҡабул иткән әһәмиәтле ваҡиға менән тап килеүен билдәләне.
Башҡортостанда ҡотҡарыусылар балыҡ тотҡанда юғалған ике ирҙе эҙләй
Башҡортостанда 4 ноябрҙә «Система-112» саҡырыуҙарҙы эшкәртеү үҙәгенә юғалған балыҡсылар тураһында ике мөрәжәғәт килгән.
Башҡортостан Республикаһы Ғәҙәттән тыш хәлдәр буйынса дәүләт комитетының матбуғат хеҙмәтенән хәбәр итеүҙәренсә, 3 ноябрҙә Мәләүез районы Ергән ауылында бер ир Ағиҙел йылғаһына балыҡ тоторға киткән һәм ҡайтмаған.
Икенсе балыҡсыны Салауат районы Малаяҙ ауылында эҙләйҙәр.
Бында ике дуҫ Йүрүҙән йылғаһына балыҡҡа киткән, һөҙөмтәлә уларҙың берәүһе юғалған.
Әле Авария-ҡотҡарыу хеҙмәте хеҙмәткәрҙәре һәм полицейскийҙар ике балыҡсыны эҙләй.
Республикала коронавирустан вафат булғандарҙың һаны 57-гә етте
Башҡортостан Республикаһында 5 ноябргә 11 244 коронавирус инфекцияһы осрағы раҫланды (тәүлек эсендә +96).
Оператив штаб мәғлүмәттәре буйынса, 10324 кеше һауыҡҡан, 22-һе – һуңғы тәүлектә.
Әле бөтәһе 863 кеше: 260-ы – стационарҙа, 603-ө амбулатор шарттарҙа дауалана.
Мәрхүмдәр һаны тағы берәүгә артты һәм хәҙер 57 кеше тәшкил итә.
Башҡортостанда йыйылған уңыш 134,4 миллиард һумға баһаланды
Республика Башлығы Радий Хәбиров Башҡортостанда ауыл хужалығы йылына йомғаҡ яһаны.
Ауыл хужалығы тармағының уңыштары хаҡында Башҡортостан етәксеһе социаль селтәрҙә хәбәр итте.
Хәбәр ителеүенсә, 2020 йылда Башҡортостан аграрийҙары ауыл хужалығы продукцияһын етештереү күләмен 4% арттырған.
Иген етештереү 21% артҡан.
Шулай итеп, ошо миҙгелдә бөтәһе 4, 038 миллион тонна иген һәм ҡуҙаҡлы культуралар һуғылған. Был һуңғы 10 йылда күләм буйынса икенсе күрһәткес булып тора, тип билдәләне Хәбиров.
Аҡсалата иҫәпләгәндә етештерелгән продукцияның күләме 134,4 миллиард һум тәшкил иткән.
« Бөтәһе лә «йыл еңел булманы» тигән һүҙҙәрҙән арыны.
Ләкин ауыл хужалығында, киреһенсә, һөҙөмтәләр яҡшы»,  — тип яҙҙы Радий Хәбиров.
Ул аграрийҙарға рәхмәт белдереп, « ошондай ауыл хужалығы эшсәндәре менән беҙгә аслыҡ янамай» тип билдәләне.
Өфө аэропортында коронавирусҡа тест тапшырыу өсөн икенсе пункт асылды
Өфө аэропортында яңы коронавирус инфекцияһына тест уҙғарыу өсөн икенсе пункт асылды.
Был хаҡта «Өфө» халыҡ-ара аэропортының матбуғат хеҙмәте хәбәр итте.
Аэропорттың икенсе терминалында асылған коронавирусҡа тест тапшырыу пункты халыҡ-ара рейстар менән ҡайтҡан пассажирҙарға иҫәпләнгән.
Ул сит илдән килгән рейстарҙың графигына ярашлы асыла.
Тәүге тест уҙғарыу пункты ла эшләүен дауам итә.
Ул беренсе терминалда киске сәғәт 8-ҙән иртәнге 8-гә тиклем асыҡ.
ПЦР алымы менән алынған анализ һөҙөмтәләре 48 сәғәт эсендә әҙер була.
Тест буйынса тикшереүҙе Башҡортостан Республикаһында Гигиена һәм эпидемиология үҙәге үткәрә.
Һөҙөмтәләрҙе ике тәүлектән һуң алырға мөмкин.
Алдан хәбәр ителгәнсә, сит илдән ҡайтҡан граждандар өс көн дауамында ПЦР алымы менән коронавирусҡа тест тапшырырға, шунан һуң Дәүләт хеҙмәттәре порталында теркәлеп, уның һөҙөмтәләрен хәбәр итергә тейеш.
Башҡортостанда «Ҡатын-ҡыҙ – милләт әсәһе 2021» конкурсы башланды
Башҡортостанда «Ҡатын-ҡыҙ – милләт әсәһе 2021» республика конкурсы башланды.
Конкурста республика райондарынан һәм ҡалаларынан, шулай уҡ башҡорттар йәшәгән Рәсәй төбәктәренән һәм Бойондороҡһоҙ Дәүләттәр Берләшмәһе илдәренән йәмәғәтселәр, әүҙемселәр һәм үҙ эшенең оҫталары булған ҡатын-ҡыҙҙар ҡатнаша.
Конкурста 10 номинация: «Ҡатын-ҡыҙ — әсә», «Ҡатын-ҡыҙ – лидер», «Ҡатын-ҡыҙ — ғалимә», «Ҡатын-ҡыҙ — уҡытыусы», «Ҡатын-ҡыҙ — бизнес-леди», «Ҡатын-ҡыҙ — һөнәр оҫтаһы», «Ҡатын-ҡыҙ — йыл өлгөһө», «Өлкән йәштәге әүҙем йәмәғәт эшмәкәре», «Иң йәш йәмәғәт эшмәкәре», «Мәҙәниәттә ҡатын-ҡыҙ».
Ғәҙәттәгесә, конкурс ике этапта уҙғарыла – муниципаль һәм республика.
Муниципаль этап республика ҡалаларында һәм райондарында уҙғарыла.
Икенсе этап, традиция буйынса, 2021 йылдың 2 мартында Өфөлә була.
Халыҡ-ара ҡатын-ҡыҙҙар көнө алдынан 10 номинацияның һәр береһендә бер нисә еңеүсе билдәләнә.
Еңеүселәр конкурстың төп наградаһы – ҡатын-ҡыҙҙар хәрәкәте әүҙемсеһе Рәбиға Ҡушаева исемендәге «Ҡатын-ҡыҙ – милләт әсәһе» миҙалы һәм спонсорҙарҙан приздар менән бүләкләнә.
Конкурсты «Берҙәм Рәсәй» партияһының Башҡортостан төбәк бүлексәһе, Башҡортостан Республикаһының Граждандар йәмғиәтенә ярҙам итеү фонды һәм Башҡортостан Республикаһының Халыҡтар дуҫлығы йорто булышлығында Башҡорт ҡатын-ҡыҙҙары йәмғиәте башланғысы менән үткәрелә.
Көҙгө каникул тамамланыр алдынан Өфө мәктәптәрендә дезинфекция үткәрелә
Өфөлә мәктәптәр көҙгө каникулдан һуң уҡыу процесын башларға йыйына.
Ҡала мэрияһынан хәбәр итеүҙәренсә, әле кабинеттар, тамаша һәм спорт залдары, коридорҙар, кейенеү-сисенеү бүлмәләре, ашханалар  эшкәртелә.
Дезинфекцияны өс кешенән торған бригада үткәрә.
Республика дезинфекция үҙәгенең профилактика дезинфекцияһы бүлеге мөдире Рәсимә Миңлебаева һүҙҙәренсә, зарарһыҙландырыусы эштәр башҡарғанда дүртенсе хәүефһеҙлек класына ҡараған иретмә файҙаланыла.
Ул шулай уҡ ҡалала бөтә мәғариф учреждениеларының эшкәртелеүен хәбәр итте: Совет һәм Октябрь райондарында – 40 мәктәп, Орджоникидзе һәм Калинин райондарында – 48, Дим һәм Киров райондарында – 27.
Рәсимә Миңлебаева һүҙҙәренсә, кисә Ленин районында һуңғы мәктәп – 2-се лицей эшкәртелде.
Бынан алда «Башинформ» әгәр республикала коронавирус инфекцияһы таралыуға бәйле хәл яҡшырмаһа, Башҡортостан Башлығы Радий Хәбировтың көҙгө каникулды 4 ноябрҙән һуң оҙайтыу вариантын ҡарауын хәбәр иткәйне.
Ҡариҙел районында – яңы башлыҡ
6 ноябрҙә Башҡортостандың Ҡариҙел районы Советы депутаттары муниципалитеттың яңы башлығын вазифаға раҫланы.
Халыҡ һайланыусылары район хакимиәте етәксеһенең элекке урынбаҫары Айҙар Шәйҙуллиндың кандидатураһын бер тауыштан хупланы.
Конкурста бөтәһе ике дәғүәсе – Айҙар Шәйҙуллин һәм урындағы 2-се мәктәп директоры Илдус Хәрипов ҡатнашты.
Өсөнсө кандидат – Ҡариҙел ауыл советы башлығы Илшат Ғәбсадиҡов конкурс процедуралары башланғансы документтарын кире алды.
Бынан алда «Башинформ» 2020 йылдың 15 октябрендә Ҡариҙел районының элекке башлығы Илдар Ғарифуллиндың отставкаға китеүе тураһында хәбәр иткәйне.
Башҡортостанда 9 ноябрҙән 6-10-сы класс уҡыусылары өйҙән уҡый башлай
Башҡортостанда 9 ноябрҙә көҙгө каникулдан һуң 1-5-се класс уҡыусылары, шулай уҡ ун беренселәр генә мәктәпкә бара.
6-10-сы класс уҡыусылары өйҙән уҡый, тип хәбәр итте республика Башлығы хакимиәте.
Аҙ комплектлы мәктәптәрҙә (70 балаға тиклем) бөтәһе өсөн дә уҡыу ғәҙәти форматта дауам итә.
Мәктәптәр 22 ноябргә хәтлем ошондай тәртиптә эшләй.
Өҫтәмә белем биреү учреждениелары алдағы ике аҙнала дәрестәрҙе ситтән тороп үткәрә.
Хәтерегеҙгә төшөрәбеҙ, СOVID-19-ға бәйле хәлдең ҡатмарлашыуы арҡаһында уҡыусылар ваҡытынан алда көҙгө каникулға ебәрелде.
Балалар 17 октябрҙән ял итә башланы.
Уҡыусылар 2 ноябрҙә мәктәпкә барырға тейеш ине.
Аҙаҡ каникулды 9 ноябргәсә оҙайтырға ҡарар ителде.
Өфө спортсыһы ҡаяға үрмәләү буйынса Рәсәй беренселегендә бронза миҙал яуланы
Өфөнән спорт мастеры Аламаз Нагаев юниорҙар араһында ҡаяға үрмәләү буйынса Рәсәй беренселегендә көмөш миҙал яуланы.
«Тиҙлек» дисциплинаһында иң яҡшы һөҙөмтәләрҙең береһен күрһәтеп, ул пьедесталдың икенсе баҫҡысына күтәрелде.
Красноярскиҙа уҙған ярыштарҙа Башҡортостандан 19 спортсы ҡатнашты (Белореттан, Салауаттан һәм Өфөнән).
Тиҙлектә команда — дүртенсе, ә тиҙлек, ауырлыҡ һәм боулдеринг дисциплиналарында һигеҙенсе урынды алды.
Әйткәндәй, Рәсәй беренселегендә республикабыҙҙан өс спортсы 2021 йылда илдең йыйылма командаһына инде.
Өлкәндәр командаһында – Алмаз Нагаев, Артём Хәбибуллин, Эдуард Даукаев, үҫмерҙәрҙән – Камилла Ҡушаева, Олег Пермяков, Максим Дагаев.
2021 йылда әсәлек капиталының күләме арттырыла
2021 йылда әсәлек капиталын индексация көтә, тип хәбәр итте ТАСС Рәсәйҙең хеҙмәт һәм социаль яҡлау министры урынбаҫары Ольга Баталинаға һылтанма менән.
«Киләһе йылда әсәлек капиталы күләме индексациялана һәм артабан уны йыл һайын арттырыу планлаштырыла», — тине Ольга Баталина «Бергәләп балалар өсөн!
Партнерлыҡтың төп программалары» Бөтә Рәсәй форумында.
Бынан алда Хеҙмәт министрлығы 2021 йылда әсәлек капиталы инфляцияның прогноз кимәлен иҫәпкә алып 3,7% артасағын хәбәр иткәйне.
Уның күләме беренсе балаға — 483 882 һум, икенсеһенә 639 432 һум була.
Әсәлек капиталын биреү Рәсәй президенты Владимир Путиндың ҡушыуы әҙерләнгән «Демография» милли проектында ҡаралған.
2007 йылдан икенсе балаһы тыуған йәки тәрбиәгә алған (шулай уҡ артабанғы бала, әгәр быға тиклем әсәлек капиталына хоҡуҡ булмаһа йәки юлланмаһа) ғаиләләр ошондай дәүләт ярҙамына хоҡуҡлы.
2020 йылдан беренсе балаһы донъяға килгән ғаиләләрҙең дә әсәлек капиталына хоҡуғы бар.
2020 йылдың 1 ғинуарынан һуң тәүге балаһы тыуған ғаиләләр өсөн әсәлек капиталы күләме 466 617 һум тәшкил итә.
2020 йылдан икенсе сабыйы донъяға килгән ғаиләләр өсөн әсәлек капиталы 150 мең һумға арттырыла.
«Торатау» геопаркының сиктәре билдәләнде
Башҡортостанда «Торатау» геопаркының сиктәре билдәләнде. 6 ноябрҙә Башҡортостан Республикаһының рәсми хоҡуҡи мәғлүмәт интернет-порталында республика хөкүмәтенең тейешле ҡарары баҫылған.
Документҡа ярашлы, геопарк Ишембай, Стәрлетамаҡ, Ғафури һәм Мәләүез райондары биләмәләре менән сиктәш.
Башҡортостан Республикаһының Туризм буйынса дәүләт комитеты етәксеһе Салауат Нафиҡов һүҙҙәренсә, «Торатау» геопаркы тулы ҡеүәтенә эшләй башлаһын өсөн юл картаһының 60 пунктын ғәмәлгә ашырырға кәрәк.
«Геопаркта бихисап объекттар, шул иҫәптән этнографик, археологик, тәбиғәт ҡомартҡылары бар.
Бының биләмәне үҫтереренә һәм иң мөһиме – инвестициялар йәлеп итеренә иҫәп тотабыҙ», — ти ул.
«Торатау» геопаркының дөйөм майҙаны – 4 мең квадрат саҡрымдан ашыу.
«Торатау» геопаркының иң ҡыҙыҡлы урындары тураһында тулыраҡ бында уҡығыҙ.
Башҡортостанда коронавирус йоҡторғандар һаны 99-ға артты, тағы бер сирле вафат булды
Башҡортостанда уҙған тәүлектә COVID-19 йоҡторғандар һаны 99-ға артты, тип хәбәр итте республиканың Һаулыҡ һаҡлау министрлығы.
Инфекциянан вафат булғандар тағы берәүгә артып, хәҙер 58 кеше тәшкил итә.
6 ноябргә мәғлүмәттәр буйынса, төбәктә коронавирус пандемияһы башланғандан алып 11 343 кешелә ошо диагноз раҫланған.
Пневмония менән сирләгәндәрҙе иҫәпкә алмағанда, 760 кеше дауалана.
266 пациент – стационарҙа табиптар күҙәтеүендә, 494-е ауырыуҙы еңел формала үткәрә һәм өйҙә дауалана.
Республикала Башҡорт милли кейеме оҫталарының халыҡ-ара конкурсы уҙғарыла
Башҡортостанда башҡорт милли кейеме оҫталарының «Тамға» халыҡ-ара конкурсы иғлан ителде.
Проект тәүгә ойошторола.
Еңеүселәр ҡиммәтле приздар менән бүләкләнә, ә Гран-при өсөн 300 мең һум тапшырыла.
Сара этапта үткәрелә: ғаризалар 30 ноябргә тиклем ҡабул ителә, һайлап алыу туры һәм конкурс эштәрен яҡлау — 1-5 декабрҙә, конкурсҡа йомғаҡ яһау, еңеүселәрҙе һәм призёрҙарҙы бүләкләү 14 декабрҙә була.
Ҡатнашыусыларҙың эштәре түбәндәге номинациялар буйынса баһалана: «Башҡорт милли кейеме – реконструкция», «Заманса авторлыҡ кейеме», «Балалар кейеме», «Башҡорт милли ювелир биҙәүестәре», «Башҡорт кейеме аксессуарҙары».
Ғаризалар «Башҡорт милли кейеме 2020» билдәһе менән tamga.ufa@gmail.com электрон адресына ҡабул ителә.
Белешмәләр өсөн телефон: 8(347)272-36-50.
Сара милли кейемдең үҙенсәлекле ҡиммәттәренә иғтибарҙы йәлеп итеүгә йүнәлтелгән.
Ойоштороусылар – Башҡортостан Республикаһының Мәҙәниәт министрлығы, Республика халыҡ ижады үҙәге, Башҡортостан Республикаһының Милли музейы.
Өфөлә ауыл хужалығы йәрминкәләре ойошторола
7 ноябрҙә Өфөлә ауыл хужалығы йәрминкәләре ойошторола.
Улар түбәндәге майҙансыҡтарҙа эшләй:
— Ленин районында, Әхмәтов урамы, 311-се йорт янындағы майҙанда;
— Орджоникидзе районында, Беренсе Май урамы, 14, С. Орджоникидзе исемендәге майҙанда.
Республика ауыл хужалығы продукцияһы етештереүселәрен йәрминкәләрҙә ҡатнашырға саҡыралар.
Йәрминкәләр иртәнге сәғәт 10-дан 4-кә тиклем эшләй.
Башҡортостанда һауа торошоноң боҙолоуы һәм ҡар ҡатыш ямғыр фаразлана
Ошо көндәрҙә Өфөлә һауа торошоноң боҙолоуы һәм ҡар ҡатыш ямғыр көтөлә.
Башгидромет синоптиктары мәғлүмәттәре буйынса, 6 ноябрҙә, йома, бер аҙ ямғыр, иртән урыны менән боҙлауыҡ фаразлана.
Ел көньяҡ-көнбайыштан талғын.
Һауа температураһы көндөҙ +4, +9 градус була.
Шәмбе, 7 ноябрҙә ҡар ҡатыш ямғыр, төндә һәм иртән юлдарҙың ҡайһы бер участкаларында боҙлауыҡ.
Ел көньяҡ-көнбайыштан, төньяҡ-көнбайыштан талғын.
Һауа температураһы төндә һәм көндөҙ -2, +3 градус.
Юлдарҙа боҙлауыҡ. 8 ноябрҙә урыны менән ағастарға һәм сымдарға епшек ҡар һырыуы, елдең тиҙлеге секундына 15-20 метрға тиклем көсәйә. Һауа температураһы көндөҙ +3,-2-гә тиклем түбәнәйә.
7-10 ноябрҙә республикала ҡар ятыуы көтөлә, тип хәбәр итте синоптиктар.
Өфөлә яңы йыл шыршыларын ҡуя башланылар
Өфөлә «Торатау» конгресс-холы һәм Салауат Юлаев һәйкәле янында пиксель шыршыны ҡороу башланды.
Былтыр властар Башҡортостандың туғыҙ ҡалаһы өсөн ошондай яһалма шыршы һатып алды.
Иң бейек конструкция  Өфөлә — 32 метр. Хаҡы – 20,8 миллион һум. Шулай уҡ баш ҡаланы биҙәү өсөн Италиянан башҡа фигуралы конструкциялар һәм иллюминация һатып алынды.
Уҙған йылда баш ҡалала 18 байрам майҙансығы эшләне.
Әле ҡала райондары хакимиәттәре төп байрамға әҙерлекте башлай.
Әйтәйек, Ленин районында алты боҙ ҡаласығы, ике һырғалаҡ, туғыҙ хоккей майҙансығы асылырға тейеш.
Башҡортостанда бүре дүрт кешегә, шул иҫәптән полицейскийға һөжүм иткән
Башҡортостанда төндә Белорет районы Аҙнағол ауылында йәшәгән 60 йәшлек ир полицияға шылтыратып, өй ихатаһында бүренең һөжүм итеүе тураһында һөйләгән.
Йыртҡыс пенсионерҙың аяғын тешләгән, ләкин өлкән йәштәге ир-уҙаман унан ҡотолоп, йортона инеп бикләнгән.
Уға участковый Азат Ғәлимов килгән.
«Полицейский урынды ентекләп ҡараған ваҡытта йыртҡыстан зыян күргән тағы ике кешегә тап булған.
Улар —  ошо ауылда йәшәгән 44 йәшлек ҡатын һәм уның танышы.
Ҡатынға ярҙам саҡыртҡандар.
Табиптар уның күҙе йәрәхәтләнеүен, бер нисә һынған, тешләнгән урыны булыуын асыҡлаған», — тип хәбәр иттеләр Башҡортостан Республикаһы буйынса Эске эштәр министрлығының матбуғат хеҙмәтенән.
Участковый бүрене Ағиҙел урамында, йәрәхәтләнгән ир йәшәгән урын янында, күреп ҡалған.
Йыртҡыс уға ташланырға уйлаған, шуға полиция хеҙмәткәренә табель ҡоралын ҡулланырға тура килгән.
Хәҙер зыян күргәндәрҙең барыһына ла ярҙам күрһәтелә.
Һәләк булған йәнлек ветеринарҙарға тапшырылған.
Кешеләргә ташланып өлгөргән йыртҡыс менән осрашыу ҡурҡыныс ине, ләкин мин был мәлдә башҡа бер кем дә шашҡан бүренең ҡорбаны булмаҫҡа тейеш тип уйланым, ти Азат Ғәлимов.
Республика Башлығы хакимиәте хеҙмәткәрҙәренең өстән бере тиерлек өйҙән эшләй
Башҡортостан Хөкүмәтендә уҙған оператив кәңәшмәлә республика Башлығы Радий Хәбиров хәбәр итеүенсә, чиновниктар араһында эпидемияға ҡаршы талаптар ҡәтғи үтәлә.
Уның һүҙҙәренсә, «хәҙер Аҡ йортта битлек кеймәгән бер хеҙмәткәрҙе лә күрмәҫһең», бындай режим ведомство ҡарамағындағы барлыҡ учреждениеларға ла ҡағыла.
Башҡортостан Республикаһы Башлығы хакимиәтендә белдереүҙәренсә, 9 ноябргә ҡарата Башҡортостан Башлығы хакимиәте хеҙмәткәрҙәренең 70% эш урынында.
Ҡалған хеҙмәткәрҙәр өйҙән эшләй.
Башҡортостанға йәнә грипҡа ҡаршы 10 мең доза вакцина килтерелде
Башҡортостанға йәнә грипҡа ҡаршы 10 мең доза «Совигрипп» вакцинаһы килтерелде.
Вакцина хроник, шулай уҡ үпкә, йөрәк-ҡан тамырҙары сирҙәренән, һимереүҙән яфаланған өлкән йәштәгеләргә прививка яһау өсөн тәғәйенләнгән.
Тиҙҙән препарат медицина ойошмаларына бүлеп бирелә, тип хәбәр иттеләр республиканың Һаулыҡ һаҡлау министрлығынан.
Ведомство мәғлүмәттәре буйынса, быйыл ғына Башҡортостанға 1 532 763 доза грипп вакцинаһы килтерелгән, шул иҫәптән балалар өсөн 364 183 доза.
Вакциналар балаларға һәм өлкәндәргә, шулай уҡ Башҡортостан Республикаһы Ғаилә, хеҙмәт һәм халыҡты социаль яҡлау министрлығының стационар социаль хеҙмәтләндереү ойошмалары хеҙмәткәрҙәренә прививка эшләү өсөн республиканың медицина ойошмаларына бүлеп бирелгән.
Грипҡа ҡаршы вакцина һалдырыу тураһында иң мөһим һорауҙарға яуаптарҙы бында уҡығыҙ.
Республикала кафе-ресторандарҙың эше төнгө 12-гә тиклем оҙайтылды
Башҡортостанда ресторан, бар, кафе һәм фуд-корттарҙың эше ярты төнгә тиклем оҙайтылды.
23 октябрҙән «Юғары әҙерлек» тәртибен индереү тураһында указға үҙгәрештәргә ярашлы, кафе-ресторандарға, юл буйы сервисы объекттарынан тыш, төндә эшләү тыйылды.
Улар өсөн таңғы 6-нан төнгө 11-гә хәтлем эшләү тәртибе билдәләнгәйне.
Сара республикала коронавирус инфекцияһы буйынса эпидемиологик хәлдең ҡатмарлашыуына бәйле индерелде.
Эшҡыуарлыҡ вәкилдәренең мөрәжәғәте буйынса, властарҙың ҡарары менән дөйөм туҡланыу урындарының эш тәртибе тағы бер сәғәткә оҙайтылды.
Хәҙер улар таңғы 6-нан төнгө 12-гә хәтлем эшләргә мөмкин.
Башҡортостандың Ауыл хужалығы министрлығы ҡош киҙеүе янауы сәбәпле ҡош-ҡортто һуя башларға кәңәш бирә
Башҡортостандың Ауыл хужалығы министрлығы ауыл халҡына һалҡындарҙы көтмәйенсә өйрәк-ҡаҙҙарҙы һуя башларға кәңәш бирә.
Министрлыҡта ҡош киҙеүе вирусының күрше төбәктәрҙән үтеп инеүе ихтимал тип хәүефләнәләр.
Сир күпселек осраҡта ҡоштоң үлеменә килтерә.
Уны ҡырағай күсмә ҡоштар тарата.
Рәсәйҙең 11 төбәгендә, шул иҫәптән Башҡортостан менән күрше Татарстанда һәм Силәбе өлкәһендә грипп буйынса хәүефле 75 пункт теркәлгән дә инде.
Башҡортостандың Баҡалы районынан биш саҡрым алыҫлыҡта ла ауырыу сығанағы табылған.
Әлеге ваҡытта унда вирустың таралыуын бөтөрөү менән шөғөлләнәләр.
Башҡортостандың ветеринария хеҙмәтендә 8 800 775 58 28 номеры буйынса «ҡыҙыу бәйләнеш» эшләй. Ҡоштар ҡапыл ҡырыла башлаған осраҡта шылтыратып, белгестәр менән кәңәшләшергә мөмкин.
«Әгәр берәй хужалыҡта сир асыҡланһа, тотош төбәк карантинға ябыла: продукцияны сығарыу тыйыла.
Башҡортостанда ҙур ҡошсолоҡ предприятиелары күп: Благовар тоҡомло ҡошсолоҡ заводы, «Башҡортостан бройлеры», «Индюшкин».
Шуға күрә вирустың республика биләмәһенә үтеп инеүенә юл ҡуймау мөһим.
Ҡырағай ҡоштар менән бәйләнешкә инмәһендәр өсөн шәхси хужалыҡтарҙағы ҡош-ҡортто тиҙ арала ябып ҡуйырға, билдәһеҙ мал аҙығы һатып алмаҫҡа, тере ҡош-ҡорт индермәҫкә кәрәк», — тине Башҡортостандың ауыл хужалығы министры Илшат Фәзрахманов бөгөн республика хөкүмәтендә уҙған оператив кәңәшмәлә.
«Башинформ» хәбәр иткәнсә, республика менән сиктәш зоналарҙа ауырыу таралыу сәбәпле, Салауат районында, дөйөм алғанда, Башҡортостандың төньяҡ-көнсығышында ҡош-ҡорт һатыуға ветеринария контроле көсәйтелде.
Башҡа төбәктәрҙә ҙур ҡошсолоҡ фабрикаларында ҡош киҙеүенең таралыуы теркәлгән.
Башҡортостанда әлегә йорт ҡоштарының ошо хәүефле инфекцияны йоҡтороу осраҡтары юҡ.
Халыҡҡа ҡош-ҡортто ихатала ғына тоторға кәңәш ителә.
Республикала бәлиғ булмағандарға сауҙа үҙәктәренә барыу сикләнде
Башҡортостан Башлығы Радий Хәбиров бәлиғ булмағандар өсөн яңы сикләү индерҙе.
Республиканың яңы коронавирус инфекцияһының таралыуына ҡаршы көрәш буйынса оператив штабы менән берлектә 18 йәше тулмаған балаларҙы сауҙа үҙәктәренә индермәҫкә тигән ҡарар ҡабул ителде.
«Ата-әсәһеҙ йәки опекунһыҙ унда ни эшләп йөрөмәк кәрәк , — тип белдерҙе Радий Хәбиров хөкүмәттә уҙған кәңәшмәлә.
– Сөнки беҙҙә сауҙа үҙәктәре ял итеп йөрөү урындарына әүерелә, унда ниндәй генә хәлдәр булмай».
Республиканың Сауҙа һәм хеҙмәттәр министрлығына ошо ҡағиҙәнең үтәлешен күҙәтеү бурысы йөкмәтелде.
Башҡортостанда хаҡлы ялдағылар өсөн мотлаҡ изоляция тәртибе индерелә
10 ноябрҙән республикала 65 йәштән өлкәндәр, шулай уҡ хроник ауырыуҙарҙан яфаланғандар өсөн мотлаҡ изоляция режимы башлана.
Бөгөн «COVID-2019 таралыу хәүефенә бәйле Башҡортостан биләмәһендә «Юғары әҙерлек» режимын индереү тураһында»ғы указға тейешле үҙгәрештәр индерелә.
Иртәнге 11-ҙән төшкө 1-гә тиклем изоляция тәртибе ғәмәлдә булмай.
Был ваҡытта ололар тышта йөрөргә, магазинға һәм башҡа урынға барып килергә мөмкин.
«Ҡалғаны – изоляция тәртибе сиктәрендә, — тине Хәбиров.
— Шул уҡ ваҡытта беҙҙең ҡайһы бер ветерандарыбыҙ теге йәки был производствола кәрәк.
Был осраҡта оло йәштәге хеҙмәткәрҙең предприятиенан белешмәһе булыуы мөһим».
Бынан тыш, республикала йәнә өлкәндәргә һәм хроник сирҙәрҙән яфаланған кешеләргә ярҙам күрһәтеү буйынса әүҙем эш башланырға тейеш.
Республикала тәүлек эсендә COVID-19 йоҡтороуҙың рекордлы һаны теркәлде
Башҡортостанда коронавирус инфекцияһы йоҡтороуҙың яңы осраҡтары һаны буйынса рекорд ҡуйылды.
Республиканың һаулыҡ һаҡлау министры Максим Забелин мәғлүмәттәре буйынса, һуңғы тәүлектә – 106 кеше.
Шулай итеп, пандемия башланғандан һуң төбәктә 11 653 осраҡ асыҡланған.
Хәҙерге ваҡытта 262 пациент стационарҙа дауалана, уларҙың 13-ө – ауыр хәлдә, дүртәүһе – үпкәне яһалма елләтеү аппаратында.
Ә 490 кеше амбулатор медицина ярҙамын ала.
Тәүлек эсендә Башҡортостанда 60 кеше һауығып сыҡҡан.
Коронавирустан вафат булыуҙың рәсми раҫланған осраҡтары – 61.
Һаулыҡ һаҡлау министрлығы башлығы хәбәр итеүенсә, коронавирус һәм пневмония менән ауырыған пациенттар өсөн әҙерләнгән биш мең урындың 79% тулы.
Резервта – 21%.
Башҡортостан һылыуҡайы Төркиәлә «Евразия королеваһы-2020» конкурсында еңеү яуланы
1 ноябрҙән 8-енә тиклем Төркиәлә «Евразия королеваһы-2020» халыҡ-ара матурлыҡ конкурсы уҙҙы.
Башҡортостан исеменән Зөһрә Мөхәррәмова сығыш яһаны.
Зөһрәгә 23 йәш, Салауат районында тыуып үҫкән.
Башҡорт дәүләт университетын тамамлаған.
Үҙ эшен — матурлыҡ салонын асҡан, Малаяҙ мәктәптәренең береһендә эшләй.
Зөһрә — «Башҡортостан һылыуҡайы 2019» республика конкурсы еңеүсеһе, шулай уҡ «Рәсәй студенттары араһында вице-мисс -2017» тигән титулы ла бар.
Конкурс барышында «Мисс талант» (Зөһрә бындафранцуз телендә йырланы), «Мисс бикини», «И матур милли кейем» (дизайнер Альбина Жерлицына), «Тамашасылар һөйөүе» этаптары уҙҙы.
Ошо этаптарҙың һәр береһендә Зөһрә беренсе урынды алды.
Зөһрә алтын ҡул сәғәте, күндән тегелгән кейем, затлы таж, таҫма һәм конкурстың статуэткаһы менән бүләкләнде.
Республикала 11 градусҡаса һыуыта
Башҡортостан синоптиктары алдағы өс көнгә һауа торошон хәбәр итте.
Башгидромет мәғлүмәте буйынса, дүшәмбе, 9 ноябрҙә, республикала йәшәүселәрҙе болотло һауа торошо көтә, көндөҙ аяҙлы-болотло.
Көндөҙ урыны менән бер аҙ епшек ҡар яуа.
Ел көнбайыштан, төньяҡ-көнбайыштан секундына 5-10 метр, урыны менән тиҙлеге секундына 15-20 метрға тиклем етеүе ихтимал.
Һауа температураһы көндөҙ – минус 2, плюс 3 градус.
Шишәмбе, 10 ноябрҙә, йәнә бер аҙ ҡар яуыуы фаразлана.
Юлдарҙың айырым участкаларында боҙлауыҡ.
Ел төньяҡ-көнбайыштан талғын.
Һауа температураһы төндә — минус 2-7, урыны менән 11 градус һалҡын.
Көндөҙ — 0 минус 5.
Шаршамбы, 11 ноябрҙә, бер аҙ ҡар яуыуы көтөлә.
Юлдарҙың ҡайһы бер участкаларында боҙлауыҡ.
Ел төньяҡ-көнбайыштан талғын.
Һауа температураһы төндә — минус 2-7, урыны менән 11 градус.
Көндөҙ — 0 минус 5.
«Ололарҙың ирекмәндәрҙән ярҙам алыу мөмкинлеге булһын өсөн хәҙер республикала «Берҙәм Рәсәй»ҙең штабтарын йәйелдереү мөһим.
Был эш яҙғыһына ҡарағанда ла ҡатмарлыраҡ һәм күләмлерәк», — тине Башҡортостан етәксеһе.
Башҡортостан ЮХХДИ-һы водителдәргә тиҙлек режимын һәм арауыҡты һаҡларға кәңәш бирә
Башҡортостанда һауа шарттарының боҙолоуы күҙәтелә.
Өфөлә һәм республиканың ҡайһы бер райондарында еңелсә буран, юлдарҙа боҙлауыҡ, тип хәбәр иттеләр Башҡортостан Республикаһы ЮХХДИ-нан.
«Водителдәргә тиҙлек режимын һәм арауыҡты һаҡларға кәңәш бирәм.
Бер-берегеҙҙе һаҡлағыҙ!», — тип мөрәжәғәт итте Башҡортостан Республикаһының баш дәүләт автоинспекторы Динар Ғилметдинов «Фейсбук»та.
Бынан тыш, Өфө мэрияһында үткән оперативкала водителдәргә йәйге тәгәрмәстәрҙе ҡышҡыһына алмаштырырға кәңәш иттеләр.
Өфөгә эш сәфәре менән Ҡырғыҙстан делегацияһы килде
Өфөгә эш сәфәре менән Ҡырғыҙстан делегацияһы килде.
Делегация составында Үҙәк Азияла микрофинанслау өлкәһендә киң билдәле етәксе Бабур Тольбаев һәм йәмәғәт эшмәкәре, политолог Калнур Ормушев бар.
Бөгөн ҡунаҡтар Башҡортостандың халыҡ шағиры Мостай Кәримдең һәйкәленә сәскәләр һалды.
Уларҙы Башҡортостандың Йәмәғәт палатаһы аппараты етәксеһе Шамил Вәлиев, «Интеллектуаль юл» йәштәр ойошмаһы етәксеһе Дмитрий Грачев һәм Рәсәй ислам университеты ректоры ярҙамсыһы Мөрсәл Әхмәтов оҙатып йөрөнө.
Һуңынан делегация ағзалары Юғары мөфтөй, Рәсәй мосолмандарының Үҙәк диниә назараты рәйесе Тәлғәт Тажетдин менән осрашты.
Шаршамбы, 11 ноябрҙә, Рәсәй ислам университеты майҙансығында Рәсәй менән Ҡырғыҙстандың дини лидерҙары араһында тәүгә ике яҡлы онлайн-саммит уҙғарыла. Унда Тәлғәт Тажетдин һәм Ҡырғыҙстан мөфтөйө Максатбек ажы Токтомушев ҡатнаша.
Яҡтар 2021-2022 йылдар осоронда Рәсәй мосолмандарының Үҙәк диниә назараты һәм Ҡырғыҙстан мосолмандарының Диниә назараты араһында Хеҙмәттәшлек һәм үҙ-ара килешеп эш итеү тураһында килешеүҙе ғәмәлгә ашырыу барышын билдәләргә ниәтләй.
Республикала һөт ҡиммәтләнде
Башҡортостанда пастеризацияланған айыртылмаған һөткә хаҡтың артыуы күҙәтелә, тип хәбәр иттеләр республика статистиктары.
Башстат мәғлүмәттәре буйынса, республикала октябрҙә 2,5-3,2% ҡуйылыҡтағы пастеризацияланған һөттөң бер литры уртаса 51,75 һумға етте.
Ғинуарҙа Башҡортостанда йәшәүселәргә ошонай уҡ һөт 50,06 һумға төшә ине.
Ғәҙәттәгесә, пастеризацияланған һөткә хаҡ буйынса иң ҡиммәт ҡала — Өфө.
Октябрҙә өфөләр уны уртаса 53,72 һумға һатып алды.
Шартлы икенсе урында – Нефтекама – бер литры 49,53 һум тора.
Өсөнсөлә – Стәрлетамаҡ (47,91 һум).
Ә иң арзан һөт – Сибайҙа, бер литры уртаса 47,03 һум тора, тип йомғаҡ яһаны статистиктар.
Башҡортостан Башлығы Эске эштәр министрлығы хеҙмәткәрҙәрен һөнәри байрамы менән ҡотланы
Башҡортостан Башлығы Радий Хәбиров эске эштәр органдары хеҙмәткәрҙәрен йыл һайын 10 ноябрҙә билдәләнгән һөнәри байрамы менән ҡотланы.
Радий Хәбиров үҙенең сәхифәһендә яҙыуынса, хатта үҙенә ныҡ ышанған кешеләр ҙә хәүеф янаған мәлдә шунда уҡ полицияны ярҙамға саҡыра.
«Был егеттәр эҫелә лә, һыуыҡта ла үҙ эшен башҡара.
Бының өсөн йылы һүҙҙе лә бик һирәк ишетә.
Бөгөн мин уларға хоҡуҡ тәртибен һаҡлау буйынса ҙур тырышлығы өсөн ысын күңелдән рәхмәт әйткем килә.
Һәр полицейскийҙың ҡулын ныҡ итеп ҡыҫам.
Рәсәй Федерацияһының эске эштәр органдары хеҙмәткәре көнө менән һеҙҙе!», — тип яҙҙы Башҡортостан Башлығы социаль селтәрҙәге сәхифәһендә.
Рәсәйҙең Эске эштәр органдары хеҙмәткәре көнө (1991 йылға тиклем — Совет милицияһы көнө; 2011 йылға хәтлем — Рәсәй милицияһы көнө) — Эске эштәр министрлығы хеҙмәткәрҙәренең һөнәри байрамы.
2011 йылдың 1 мартында «Полиция тураһында» Федераль закон көсөнә инде һәм Рәсәй президентының 2011 йылдың 13 октябрендәге указы менән байрамдың исеме «Рәсәй Федерацияһының эске эштәр органдары хеҙмәткәре көнө» тип үҙгәртелде.
Республикала тәүлек эсендә коронавирус йоҡтороуҙың 105 яңы осрағы асыҡланды
Республикала тәүлек эсендә яңы коронавирус инфекцияһын йоҡторғандар даими арта — 100-ләгән кеше.
10 ноябргә мәғлүмәттәр буйынса, Башҡортостанда COVID-19 йоҡтороуҙың 105 яңы осрағы асыҡланды.
Инфекцияға ҡаршы көрәш буйынса оператив штабтан хәбәр итеүҙәренсә, пандемия башланғандан һуң республикала 11 758 яңы коронавирус инфекцияһы осрағы иҫәпләнә.
Һауыҡҡандарҙың дөйөм һаны — 10 932 (+92 — һуңғы тәүлектә).
Йәмғеһе 764 кеше: 289 пациент – дауаханала, 475 амбулатор дауалана.
Хәбәр ителеүенсә, тәүлек эсендә лабораторияла раҫланған диагноз менән вафат булғандар һаны берәүгә артҡан һәм хәҙер 62 кеше тәшкил.
Тулыраҡ мәғлүмәт һуңғараҡ билдәле була.
Башҡортостандың йыйылма командаһы Волга буйы федераль округы чемпионатында һәм беренселегендә 21 миҙал яуланы
Башҡортостандың йөҙөү буйынса йыйылма командаһы, COVID-19 пандемияһы шарттарында ярыштарға әҙерләнеү ҡатмарлы булыуға ҡарамаҫтан, Волга буйы федераль округы чемпионатынан һәм беренселегенән 21 миҙал менән ҡайтты.
Арҡала 100 метр арауыҡта Полина Егорова иң шәп һөҙөмтә күрһәтте.
Ә баттерфляй менән йөҙөүсе 50 метр арауыҡта «көмөш» алды.Брасс менән 50 һәм 100 метр арауыҡта – Никита Демихов, баттерфляй менән 100 метр арауыҡта Дмитрий Кустиков бронза миҙал яуланы.
Ирекле стилдәге һәм ҡатнаш составтағы эстафетала Башҡортостан йөҙөүселәре өсөнсө урынды яуланы.
Юниорҙар ҙа төрлө наградаларға лайыҡ булды.
Республикабыҙҙан 10 вәкил Рәсәйҙең спорт мастерына кандидат нормативын үтәне.
Өфөлә коронавирус йоҡторғандар һаны 4621-гә етте
Өфөлә коронавирус йоҡторғандар һаны 4621-гә етте, тип хәбәр итте Роспотребнадзорҙың Башҡортостан буйынса идаралығы етәксеһе урынбаҫары Галина Пермина шишәмбе мэриялағы оператив кәңәшмәлә.
Уҙған тәүлектә Башҡортостандың баш ҡалаһында 43 яңы осраҡ теркәлгән.
Хәҙер Өфөлә һәр 100 мең кешегә 407 сирле тура килә, тип белдерҙеләр кәңәшмәлә һәм битлек режимын, 65 йәштән өлкәндәргә изоляция тәртибен һәм республика Башлығының «COVID-2019 таралыу хәүефенә бәйле Башҡортостан биләмәһендә «Юғары әҙерлек» режимын индереү тураһында»ғы указында яҙылған башҡа талаптарҙы үтәргә саҡырҙылар.
Хәтерегеҙгә төшөрәбеҙ, кисә Башҡортостанда коронавирус инфекцияһын йоҡтороуҙың яңы осраҡтары буйынса рекорд ҡуйылды.
9 ноябргә мәғлүмәттәр буйынса, тәүлек эсендә – 106 кеше.
Шулай итеп, пандемия башланғандан алып республикала 11 653 осраҡ теркәлде.
Рәсәйҙәр үҙҙәренең Яңы йылға пландары хаҡында һөйләне
Рәсәйҙә Tvil.ru ял итеү өсөн торлаҡ бронләү сервисы социаль селтәрҙә халыҡтың яңы йыл байрамдарына пландары менән ҡыҙыҡһынған.
Һорауға яуап биргән рәсәйҙәрҙең күпселеге йәки 64% ашыуы яңы йыл байрамдарында өйҙә ҡаласағын белдергән.
Респонденттарҙың 15% тиерлек үҙҙәренең төбәгендә ял итергә йыйына.
Рәсәйҙәрҙең 12% илдең башҡа төбәктәренә сәйәхәткә сығырға ниәтләй.
Рәсәй халҡының 5% ғына Яңы йылды сит илдә (авиабәйләнеш асылған урында) ҡаршы алырға план ҡора.
Тағы ла 4% ашыу ватандашыбыҙ был ваҡытта дачаға бара.
Республикала һауа температураһы 12-17 градусҡа тиклем түбәнәйә
Алдағы өс көндә Башҡортостанда һауа температураһы урыны менән 12-17 градусҡаса түбәнәйә, тип хәбәр иттеләр республика синоптиктары.
Башгидромет мәғлүмәттәре буйынса, шишәмбе республикала көн болотло була.
Көндөҙ бер аҙ ҡар яуа.
Ел көнбайыштан, көньяҡ-көнбайыштан секундына 9-14 метр.
Һауа температураһы көндөҙ — плюс 1-ҙән минус 4 градусҡа тиклем.
Шаршамбы йәнә бер аҙ ҡар, юлдарҙың айырым участкаларында боҙлауыҡ.
Ел төньяҡ-көнбайыштан талғын.
Һауа температураһы төндә — 3-8 градус һалҡын, көндөҙ — минус 4-тән плюс 1 градусҡаса.
Кесаҙна бер аҙ ҡар яуыуы көтөлә, юлдарҙың айырым участкаларында боҙлауыҡ.
Ел төньяҡ-көнбайыштан талғын.
Һауа температураһы төндә — минус 5-10 градус, аяҙытҡанда 12-17 градусҡаса һыуыҡ.
Көндөҙ — минус 1-6 градус.
Башҡортостанда уҡыусыларға республика Башлығы стипендиялары түләнә
Фото: Башҡортостан Башлығының матбуғат хеҙмәте
2020-2021 уҡыу йылында һәләтле уҡыусыларға Башҡортостан Республикаһы Башлығы стипендиялары тәғәйенләнгән.
6 ноябрҙә республика Башлығы ҡул ҡуйған указ рәсми хоҡуҡи мәғлүмәт интернет-порталында баҫылған.
Айлыҡ стипендия алырға тейешлеләр араһында — урта махсус музыка колледжы, балалар музыка һәм художество мәктәптәре, сәнғәт мәктәптәре, лицей-гимназия, мәктәп уҡыусылары.
Йәмғеһе 100 стипендия түләнә.
Башҡорт аниматоры Рим Шәрәфетдиновтың фильмы халыҡ-ара фестивалдә награда яуланы
AMEN Animation film festival халыҡ-ара анимациялы фильмдар фестивалендә Әмир Абдразаҡов исемендәге «Башҡортостан» киностудияһы режиссеры Рим Шәрәфетдинов еңеүселәрҙең береһе булды.
Уның «Һүрәт төшөрөү оҫтаһы ҡағиҙәләре» фильмы «Иң яҡшы режиссер эше» призын алды.
Фестиваль яңыраҡ Ҡаҙағстандың баш ҡалаһы Нур-Солтанда уҙҙы.
Тамашасылар Рим Шәрәфетдиновтың «Һүрәт төшөрөү оҫтаһы ҡағиҙәләре» фильмын йылы ҡабул итте.
Рим Шәрәфетдинов — режиссер, сценарист, ҡуйыусы рәссам, «Башҡортостан» киностудияһы аниматоры.
Мәскәүҙең «Пилот» һәм «Кристмас-филмс» студиялары менән хеҙмәттәшлек иткән.
Рәсәйҙең Кинематографистар берекмәһе ағзаһы, Рәсәйҙең почетлы кинематографисы, Башҡортостандың атҡаҙанған мәҙәниәт хеҙмәткәре.
Режиссерҙың ижад юлы сирек быуаттан ашыу иҫәпләнә.
Ул башҡорт анимацияһына нигеҙ һалыусыларҙың береһе булып тора.
Уның «Ҡыйыу йөрәк», «Елдәр иҫкән яҡта», «Һунарсы улы», «Супер 8», «Реквием», «Аңра бүре», «Алдар менән Һоро бүре» фильмдары тамашасыларҙың һөйөүен яуланы һәм фестиваль наградалары менән билдәләнде.
Кино тәнҡитселәре Рим Шәрәфетдиновтың фильмдарын совет йәнһүрәттәренең иң яҡшы үрнәктәре менән сағыштыралар.
Өфөлә ауыл хужалығы йәрминкәләре уҙғарыла
14 һәм 15 ноябрҙә Өфөлә ауыл хужалығы йәрминкәләре ойошторола.
14 ноябрҙә сара түбәндәге майҙансыҡтарҙа була:
— Киров районында, Эшсе хәбәрселәр урамындағы майҙансыҡта, 3,5,7-се йорттар;
— Ленин районында, Әхмәтов урамындағы майҙансыҡта, «Тулҡын» паркы эргәһендәге 293-сө йорт;
— Орджоникидзе районында, Серго Орджоникидзе исемендәге майҙанда, Беренсе Май урамы, 14-се йорт.
15 ноябрҙә аҙыҡ-түлекте Киров районында Эшсе хәбәрселәр урамындағы майҙансыҡта һатып алырға мөмкин.
Баш ҡала халҡын һәм ҡунаҡтарын ауыл хужалығы йәрминкәләрендә ҡатнашырға саҡыралар.
Йәрминкәләр иртәнге сәғәт 10-дан көндөҙгө 4-кә тиклем эшләй.
Башҡортостанда дауахананан тыш пневмония менән ауырыу буйынса яңы рекорд теркәлде
Башҡортостанда дауахананан тыш пневмония менән ауырыу осраҡтары буйынса яңы рекорд теркәлде.
Тәүлек эсендә пневмония менән сирләгәндәр һаны 337-гә етте, тип хәбәр иттеләр республиканың Һаулыҡ һаҡлау министрлығынан.
Шул уҡ ваҡытта бер тәүлектә 360 кеше дауахананан сығарылды.
Кисә республикала дауахананан тыш пневмония менән сирлеләр 299 кеше тәшкил итте.
Бынан алда «Башинформ» быйыл дауахананан тыш пневмониянан вафат булғандар һаны уҙған йыл менән сағыштырғанда икеләтә тиерлек артыуын хәбәр иткәйне.
Ағымдағы йылдың ғинуарынан октябренә тиклем ошондай диагнозлы 1505 кеше донъя ҡуйған, 2019 йылдың ошо уҡ осоронда — 860.
Башҡортостандың һаулыҡ һаҡлау министры Максим Забелин 10 ноябрҙә пневмонияға ҡаршы прививканың COVID-19-ҙан һаҡламауын әйтте.
«Кешенең үпкәһе төрлө сәбәптәр буйынса шешергә мөмкин.
Структураһы һәм үҙенсәлектәре буйынса бер-береһенән ныҡ айырылып торған вирус инфекциялары ла, бактериялар ҙа патологик процесс барлыҡҡа килтерә», — тине Забелин.
Министр билдәләүенсә, пневмококтан вакцина иһә тәү сиратта пневмококк пневмонияһына сәбәпсе булған микроорганизмдарҙан һаҡланыу өсөн тәғәйенләнгән.
Пневмонияны күкрәк ситлеге органдарының компьютер томографияһы һәм рентгенография асыҡлай.
Республикала ноябрҙең икенсе декадаһы норманан һыуығыраҡ була
Башҡортостанда ноябрҙең икенсе декадаһы норманан 2 градусҡа түбән булыуы көтөлә, тип хәбәр итте Башгидромет.
12-14 ноябрҙә республикала бер аҙ ҡар яуыуы, юлдарҙа боҙлауыҡ булыуы ихтимал.
Һауа температураһы төндә -4, -9 градустан -8, -13, аяҙытҡанда -15, -20 градусҡаса түбәнәйә, көндөҙ -7, -12 градус була.
Аҙна аҙағында Башҡортостан биләмәһендә антициклон урынлаша, температура артабан түбәнәйә, яуым-төшөм ихтималлығы аҙ.
Әлегә ҡар ҡатламы йоҡа булғанлыҡтан, һыуыҡтың үҫемлектәргә зыян килтереүе мөмкин, тип иҫкәртә синоптиктар.
10 ноябрҙә Башҡортостанда бөтә ерҙә лә тиерлек ҡар яуҙы, 1-15 сантиметр бейеклектә ҡар ятты.
Әлеге ваҡытта ҡайһы бер көнбайыш райондарҙа һәм Урал аръяғында ҡар юҡ.
Башҡортостандың Мәғариф министрлығында колледж студенттарын көндөҙ уҡытыуҙың сәбәбен әйттеләр
Республиканың Мәғариф министрлығында ни өсөн урта махсус уҡыу йорттары студенттарын өйҙән уҡыуға күсермәүҙәре хаҡында һөйләнеләр.
Башҡортостанда вуздарҙың беренсе-сығарылыш алды курстарында белем алған студенттарҙы дистанциялы уҡыуға күсергәндән һуң колледждарҙа онлайн уҡытыу тураһында һорауҙар тыуа башланы.
Урта махсус уҡыу йорттары 5 октябрҙән офлайн уҡый.
Башҡортостандың Мәғариф министрлығынан хәбәр итеүҙәренсә, урта махсус уҡыу йорттарын дистанциялы уҡытыуға күсерергә кәрәкмәй.
Ведомствоның һөнәри белем биреү бүлеге етәксеһе Галина Давыдова әйтеүенсә, ойошмаларҙа дистанциялы уҡытыу технологиялары файҙаланыла һәм санитар ҡағиҙәләр үтәлә.
94 мең студенттың 0,1% сирләй.
«Колледждарҙа ковидҡа ҡаршы инспектор вазифаһы индерелде.
Коронавирус инфекцияһының таралыуына юл ҡуймау маҡсатында айырым төркөмдәр өйҙән уҡыуға күсерелә.
Бынан тыш, колледждарҙа 65 йәштән өлкән хеҙмәткәрҙәр, шулай уҡ хроник ауырыуҙарҙан яфаланғандар ситтән тороп эшләү режимына күсерелгән.
Республика колледждарында санитар-эпидемиологик хәл тотороҡло.
Барыһын да дистанциялы уҡытыуға күсереү өсөн нигеҙ юҡ», – тип һөйләне ул.
Мәғариф министрлығында билдәләүҙәренсә, ҡайһы бер осраҡтарҙа, шул иҫәптән хроник сирҙәр арҡаһында, уҡыусыларҙың ата-әсәләре йәки уларҙың законлы вәкилдәренең ғаризаһы буйынса онлайн режимында уҡыуҙы дауам итергә мөмкин.
Үҙәк банк ГОЭРЛО һәм Иҫәп палатаһы хөрмәтенә иҫтәлекле тәңкә сығара
Фото: moneta163.ru, Рәсәй Федерацияһының Үҙәк банкы
Рәсәй Федерацияһының Үҙәк банкы ГОЭРЛО планының – 100, Рәсәй Иҫәп палатаһының 25 йыллығы уңайынан 3 һумлыҡ иҫтәлекле көмөш тәңкәләрҙе әйләнешкә сығара.
Ҡиммәтле металдың массаһы – 31,1 грамм, иретмәнең пробаһы – 925.
Һырлау «пруф» сифатында башҡарылған.
Тиражы – һәр береһе 3-әр мең.
Иҫтәлекле тәңкәләрҙе ҡулаҡса менән иҫәпләшеү сараһы булараҡ ҡулланырға мөмкин, ләкин тәңкәнең номиналдан күпкә ҡиммәтерәк икәнен хәтерҙә тоторға кәрәк.
Салауат мэры һәм уның хәләл ефете COVID-19 менән сирләй
Салауат ҡалаһы хакимиәте башлығы Игорь Миронов социаль селтәрҙә күңелһеҙ хәбәр менән уртаҡлашты.
«Коронавирусҡа анализ һөҙөмтәләре килде.
Нимә әйтә алам?
COVID-19 беҙҙең ғаиләне лә урап үтмәне – минең һәм Таняның һөҙөмтәләре ыңғай.
Ни эшләйһең, бергәләп еңергә тейешле сираттағы һынау», — тип яҙҙы Салауат мэры.
Бынан алда коронавирустың күп кенә чиновниктарҙы, сәйәсмәндәрҙе, йәмәғәт һәм сәнғәт эшмәкәрҙәрен урап үтмәүе ттураһында хәбәр ителгәйне.
Өфөлә йоҡа боҙҙоң хәүефле булыуын иҫкәрткән иғландар ҡуйыла
Өфөлә йоҡа боҙҙоң хәүефле булыуын иҫкәрткән мәғлүмәт таҡталары ҡуйыла башланы.
Был хаҡта Граждандарҙы яҡлау идаралығынан хәбәр иттеләр.
Иғландар ҡаланың һыу ятҡылығы булған һәр районында ҡуйыла.
Уларҙың төп бурысы – ҡала халҡын хәүеф тураһында иҫкәртеү, йылға-күлдең ошо участкаһында боҙға сығыуҙың фажиғәле тамамланырға мөмкин икәнен хәбәр итеү.
Боҙға сығыуҙың яңы участкалары асыҡланған осраҡта мәғлүмәт таҡталарының һаны арттырыла.
Башҡортостан Башлығы хакимиәте етәксеһе Александр Сидякин плазма тапшырҙы
Башҡортостан Республикаһы Башлығы хакимиәте етәксеһе Александр Сидякин плазма тапшырҙы.
Кисә ул Республика ҡан ҡойоу станцияһына барҙы.
Сәфәр барышында Александр Сидякин плазма доноры булды, шулай уҡ учреждениеның эше менән танышты.
Ул мохтаждарға баһалап бөткөһөҙ ярҙам күрһәткән донорҙарға рәхмәт әйтте.
Ҡан тапшырыу хеҙмәте ҡатмарлы коронавирус шарттарында эшләүен дауам итә, хеҙмәткәрҙәрҙе лә, донорҙарҙы ла һаҡлау буйынса эпидемияға ҡаршы барлыҡ кәрәкле саралар күрелә.
«Беҙ потенциаль донорҙарҙы ҡан бирергә саҡырабыҙ һәм бының хәүефһеҙ икәнен хәтергә төшөрәбеҙ.
Бөгөнгә республика медицина ойошмаларының ҡан компоненттарына ихтыяжы тулыһынса ҡәнәғәтләндерелә, ләкин шул уҡ ваҡытта донорҙарға ихтыяж көндән-көн кәмей.
Шулай уҡ беҙ COVID-19 ауырыуын кисергәндәрҙе иммун плазмаһын тапшырырға саҡырабыҙ.
Ҡандың ошо компоненты Республика ҡан ҡойоу станцияһында һәм Стәрлетамаҡ, Октябрьский, Нефтекама, Белорет ҡалаларындағы филиалдарҙа ҡабул ителә», — тине Республика ҡан ҡойоу станцияһы хеҙмәткәрҙәре.
Кемдәрҙең ковидҡа ҡаршы плазма доноры була алыуын учреждениеның сайтында белергә мөмкин.
Өфөлә генерал Шайморатов тураһында «Ат уйнатып алдан бара» спектакле сәхнәләштерелә
Мәжит Ғафури исемендәге Башҡорт академия драма театры тамашасыларҙы яңы тарихи премьера менән ҡыуандырырға әҙерләнә.
Театрҙа 112-се Башҡорт кавалерия дивизияһының легендар полководецы, генерал-майор, Рәсәй Геройы Миңлеғәле Шайморатов тураһында спектакль өҫтөндә репетиция тамамлана.
«Ат уйнатып алдан бара» спектакленең премьераһы 19 һәм 20 ноябрҙә театрҙың Бәләкәй сәхнәһендә була (Ҙур сәхнә әле һаман реконструкциялана).
Сценарий авторы — Зөһрә Бураҡаева, проекттың художество етәксеһе – Айрат Абушахманов, ҡуйыусы режиссер – Хөрмәтулла Үтәшев, рәссам – Альберт Нестеров, композитор — Урал Иҙелбаев, хореограф — Рәис Низаметдинов.
Консультант булып Салауат Хәмиҙуллин сығыш яһай.
Рәсәйҙең һәм Башҡортостандың халыҡ артисы Хөрмәтулла Үтәшев һүҙҙәренсә, спектакль бик ҡатмарлы шарттарҙа тыуған, пандемия арҡаһында премьера көнөн күсерергә тура килгән.
«Шайморатов — ябай ауыл егете, Хәрби Академияны тамамлаған, биш тел белгән, атаҡлы полководец булған.
Беҙ спектаклдә уның бала сағын күрһәтмәйбеҙ, ә шунда уҡ һуғыш осоронан, уның өлөшөнә төшкән һынауҙарҙан башлайбыҙ, — тип һөйләне ҡуйыусы режиссер «Башинформ» агентлығы журналисына.
— Исемдең русса вариантын оҙаҡ уйланыҡ һәм ул замандаштарыбыҙға саҡырыу булып яңғыраһын өсөн «Потомки Салавата не отступят!» тип атаныҡ».
Төп ролде – Миңлеғәле Шайморатовты Шәйехзада Бабич исемендәге дәүләт йәштәр премияһы лауреаты Артур Кәбиров уйнай.
Башҡортостанда ике көн рәттән 300-ҙән ашыу пневмония менән ауырыу осрағы теркәлә
Башҡортостанда ике көн рәттән 300-ҙән ашыу дауахананан тыш пневмония менән ауырыу осрағы теркәлә.
Кисә, 11 ноябрҙә, республика үҙенең тәүлек рекордын уҙып китте – 337 сирле.
Кесаҙна был һан аҙыраҡ кәмене – 315.
Һаулыҡ һаҡлау министрлығы мәғлүмәттәре буйынса, ошондай диагноз менән сығарылған пациенттарҙың дөйөм һаны яңыларҙан күберәк – бер тәүлектә 321.
Бынан алда «Башинформ» агентлығы пандемия башланғандан һуң республикала 12 меңләгән кешелә яңы коронавирус инфекцияһы раҫланыуы тураһында хәбәр иткәйне.
2021 йылдың 1 ғинуарынан республикала балалар баҡсаһы өсөн түләү арта
2021 йылдың  1 ғинуарынан балалар баҡсаһы өсөн ата-әсә түләүе айына уртаса 1749,16 һумға тиклем арта.
Республика Мәғариф министрлығының тейешле бойороғо 12 ноябрҙә Башҡортостан Республикаһының рәсми хоҡуҡи мәғлүмәт порталында баҫылған.
«Башҡортостан биләмәһендә урынлашҡан дәүләт һәм муниципаль белем биреү ойошмаларында балаларҙы ҡараған өсөн ата-әсә түләүен айына уртаса 1749,16 һум күләмендә билдәләргә»,— тиелә документта.
2020 йылдың ғинуарынан республиканың мәктәпкәсә учреждениеларында балаларҙы тәрбиәләгән өсөн ата-әсә түләүенең уртаса күләме 1677 кимәлендә билдәләнде.
Хәтерегеҙгә төшөрәбеҙ, ата-әсәләрҙең балалар баҡсаһы өсөн түләүгә компенсация алырға хоҡуғы бар.
Әйтәйек, баҡсаға бер генә бала йөрөй икән, компенсация күләме түләнгән сумманан 20 процент була.
Ике бала йөрөһә, 50 процент; өс һәм унан күберәк балалар — 70 процент.
Башҡортостанда йома һауа торошоноң боҙолоуы көтөлә
Башҡортостандың Ғәҙәттән тыш хәлдәр министрлығы республикала йәшәүселәрҙе йома, 13 ноябрҙә, төндә урыны менән елдең тиҙлеге секундына 17 метрға етәсәге хаҡында иҫкәртә.
Был көндә аяҙлы-болотло була.
Бер аҙ ҡар, юлдарҙа боҙлауыҡ.
Ел көнбайыштан, төньяҡтан секундына 8-13 метр, төндә урыны менән 17 метрға тиклем.
Һауа температураһы төнгө сәғәттәрҙә -3, -8 градус, аяҙытҡанда -13-кә тиклем, көндөҙ -2, -7.
Автомобиль юлдарында урыны менән яуым-төшөм ваҡытында бер-ике саҡрымға тиклем күреү мөмкинлегенең кәмеүе күҙаллана.
М-5 «Урал» трассаһын 4 һәм 6 һыҙатҡа тиклем киңәйтәләр
12 ноябрҙә «Башинформ» мәғлүмәт агентлығында уҙған онлайн-конференцияла Башҡортостандың Транспорт һәм юл хужалығы министрлығы етәксеһе Алан Марзаев 2024 йылға М-5 «Урал» трассаһының 100 саҡрымдан ашыуы 4 һәм 6 һыҙатҡа тиклем киңәйтеләсәген һөйләне.
Башҡортостанда уның дөйөм оҙонлоғо 307 саҡрым тәшкил итә, шуның 89 саҡрымы ғына талаптарға тап килә.
Трасса илдә иң тығыҙ юлдарҙың береһе һанала.
Тәүлегенә 50 меңгә тиклем автомобиль үтеп китә.
Шулай уҡ Алан Марзаев ни өсөн республикала уҙыу өсөн ҡаршы хәрәкәт итеү һыҙатына сығырға кәрәк булған хәүефле 2 һыҙатлы юл участкаларын киңәйтмәүҙәрен аңлатты.
Уның һүҙҙәренсә, әле бөтә юлдарҙы ла бер үк ваҡытта дүрт һыҙатлы итеү мөмкинлеге юҡ.
Даими эш алып барыла, Росавтодор юлдарҙың тығыҙлығын анализлауҙан сығып реконструкцияға сират булдыра.
Владимир Путиндың матбуғат конференцияһы быйыл тура бәйләнеш элементтары менән уҙғарыла
Рәсәй президенты Владимир Путиндың ҙур матбуғат конфренцияһы быйыл «үҙенсәлекле форматта», тура бәйләнеш элементтары менән ойошторола, тип хәбәр итте дәүләт башлығының матбуғат секретары Дмитрий Песков журналистарға.
«Ысынлап та, беҙ президент Путиндың матбуғат конференцияһына әҙерләнәбеҙ.
Әлбиттә, билдәле сәбәптәр буйынса ул үҙенсәлекле форматта була», — тип Песковтың һүҙҙәрен килтерә ТАСС.
Яңы форматта тура бәйләнеш элементтары ҡаралғанмы тигән һорауға Кремль вәкиле былай тине: «Ул [бындай уй] һаҡлана, ысынлап та, шулай була».
Матбуғат секретары шулай уҡ сараны уҙғарыу көнө тураһында өҫтәмә хәбәр итергә вәғәҙә бирҙе.
Өфөнөң «Мираҫ» ансамбле сығыштарын Колумбия телевидениеһында күрһәтәләр
«Мираҫ» йыр һәм бейеү фольклор ансамбле халыҡ-ара фестивалдәрҙә ҡатнаша.
Әйтәйек, 12-14 ноябрҙә ансамбль XVIII «A world of dance that saves life, collecting knowledge» халыҡ-ара фестивалендә сығыш яһай, ул Колумбияның Сантьяго-де-Кали ҡалаһында ойошторола.
Пандемияға бәйле быйыл ул онлайн үткәрелә.
«Мираҫ» ансамбле «Йыуаса» һәм «Илкәйем» йыр-хореография композицияларын күрһәтә.
Фестивалдә ҡатнашыусыларҙың сығыштары Сантьяго-де-Кали ҡалаһының «Telepacífico» урындағы төбәк йәмәғәт телевидениеһында, шула уҡ Фейсбукта һәм Инстаграмда Халыҡ мәҙәниәт институтының рәсми төрөмдәрендә трансляциялана.
Тамашасылар Колумбия, Аргентина, Конго, Индонезия, Рәсәйҙең музыкаль коллективтарының концерт номерҙарын ҡарарға мөмкин.
«Мираҫ» ансамбле фольклор байрамдарында һәм фестивалдәрендә йыл һайын ҡатнаша.
Коллективтың ижады Рәсәй һәм донъя тамашасыларына таныш.
Ансамбль Франция, Испания, Португалия, Италия, Бельгия, Германия, Люксембург, Болгария, Венгрия кеүек илдәрҙә сығыш яһаны.
Фестивалде ойоштороусылар — Колумбия мәҙәниәт институты, Колумбия фольклоры һәм бейеүе мәктәбе.
Сара Халыҡ-ара фольклор фестивалдәре һәм традицион сәнғәт ойошмалары советы булышлығында уҙғарыла.
Фестивалдең маҡсаты – донъя халыҡтарының бейеүҙәрен популярлаштырыу, төрлө мәҙәниәттәрҙе ижадҡа ылыҡтырыу, традицияларҙы һаҡлау һәм үҫтереү.
Республикала «ҡәйнә телендә» йөк машинаһы юл ситенә осҡан
Фото: Башҡортостан Республикаһы Ғәҙәттән тыш хәлдәр буйынса дәүләт комитетының матбуғат хеҙмәте
Башҡортостанда «ҡәйнә телендә», Белорет-Өфө автомобиль юлында, 11 ноябрҙә «Валдай» йөк машинаһы юл ситенә осҡан.
Был участкала бәйләнеш булмағас, водитель ярҙам һорап мөрәжәғәт итә алмаған.
Уның ҡарауы, социаль селтәрҙә эргәнән үтеп барған кешеләр водителдең бәләгә осрауы хаҡында хәбәр иткән.
Мәғлүмәт махсус хеҙмәттәргә ебәрелгән һәм улар шунда уҡ ярҙамға ашыҡҡан.
Ваҡиға урынына Инйәр ҡасабаһының янғын һүндереүселәре, «Башкиравтодор» предприятиеһының Белорет юл ремонтлау-төҙөлөш идаралығы хеҙмәткәрҙәре, шулай уҡ ЮХХДИ-һы хеҙмәткәрҙәре килгән.
Сибайҙан Өфөгә китеп барған йөк машинаһы водителе һауа шарттарын иҫәпкә алмаған һәм юл ситенә осҡан.
Юл-транспорт ваҡиғаһында бер кем дә зыян күрмәгән.
Водителгә тейешле ярҙам күрһәткәндәр, автомобилен соҡорҙан сығарғандар.
Башҡортостан Башлығы Радий Хәбиров яңы йыл байрамдарына сикләүҙәр индерә
Радий Хәбиров яңы йыл байрамдарына сикләүҙәр тураһында ҡарар ҡабул итте.
Улар республикала яңы коронавирус инфекцияһы буйынса санитар-эпидемиологик хәл менән бәйле, тип хәбәр итте «Подслушано в Башкирии» телеграм-каналы Башҡортостан етәксеһе хакимиәтендәге сығанаҡҡа һылтанма менән.
Атап әйткәндә, Башҡортостан Башлығы республика һәм муниципаль кимәлдәге чиновниктарға корпоратив ойоштороуҙы тыйырға йыйына.
Башҡаларға 2021 йылдың яҡынлашыуын 50 кешенән артмаған коллективта билдәләргә мөмкин.
Байрам төнгө сәғәт 12-гә тиклем генә дауам итергә тейеш.
Мәскәү барлыҡ Яңы йыл һәм Раштыуа байрамдарын 15 ғинуарға тиклем тыйыуға ҡарамаҫтан, Башҡортостанда урам шыршыларын һәм боҙ ҡаласыҡтарын ҡалдырырға хәл иттеләр.
Ошо мәсьәлә буйынса рәсми белдереүҙәр әлегә баҫылмаған.
Апимондияның 47-се конгресы күсерелде, ул Өфөлә 2022 йылда ойошторола
«Апимондия» халыҡ-ара умартасылар ассоциацияһы федерацияһының 47-се конгресының видеоконференция форматында уҙған ултырышында умартасылыҡ форумын 2022 йылға күсереү тураһында ҡарар ҡабул ителде.
Был донъяла яңы коронавирус инфекцияһының таралыуы арҡаһында ҡатмарлы эпидемиологик хәлгә бәйле.
Көҙгөһөн Апимондия етәкселеге башланғысы менән 80-гә яҡын илдең умартасылыҡ ассоциациялары вәкилдәре ингән ошо халыҡ-ара федерация ағзаларының фекере тыңланды.
Умартасыларҙың күпселеге (өстән икенән ашыуы) конгресты уҙғарыу ваҡытын күсерергә кәрәклеген әйтте.
7 ноябрҙә Апимондияның башҡарма комитеты ултырышында Өфөлә 47-се конгресты һәм «АпиЭкспо» күргәҙмәһен 2022 йылдың көҙөндә үткәреү тураһында ҡәтғи ҡарар ҡабул ителде.
Конгресты рәсми асыу тантанаһын «Өфө-Арена»ла ойоштороу күҙаллана.
Сарала рәсми кешеләр сығыш яһай, мәҙәни һәм концерт программаһы була.
2022 йылда асыу сараһында биш меңләгән кешенең ҡатнашыуы көтөлә.
Конгресс-холда Генераль ассамблеяның ике ултырышы уҙғарыла, фәнни секцияларҙың эше ойошторола.
«АпиЭкспо» күргәҙмәһенә 250-гә яҡын экспонент ҡуйыла.
Уны үткәреү өсөн еңел конструкцияларҙан дөйөм майҙаны 7 000 квадрат метрлыҡ биләмә төҙөлө.
Ул Салауат Юлаев майҙанында урынлаштырыла.
Конгрестағы мөһим һорауҙарҙың береһе – ғилми өлөш.
Кешелектең иҡтисади һәм экологик именлеге факторы булараҡ бал ҡорто Өфө конгресының төп темаһы булып тора.
Өфөлә Булат Солтангәрәев исемендәге республика премияһы лауреаттарының ижади эштәре китап булып сыҡты
Республиканың «Йәшлек» гәзите Башҡортостан Журналистар Союзы менән берлектә ойошторған Булат Солтангәрәев исемендәге республика премияһы яулаған Башҡортостан Республикаһы Башлығының гранты ярҙамында «Ал да нур сәс халҡыңа!» тигән исем менән ҙур күләмле китап нәшер ителде.
Яҡташыбыҙ «Мөғжизәләр яланы»нда ҡурайҙа уйнаны
Өфөнән Земфира Рәшитова, Беренсе каналдың «Мөғжизәләр яланы» тапшырыуында ҡурайҙа уйнап, тамашасыларҙы таң ҡалдырҙы.
Был хаҡта ул социаль селтәрҙә хәбәр итте.
«Үҙем ошо юлдарҙы яҙам, үҙем тулҡынланам!
Мин бүләк алырға түгел, ә Республикабыҙҙы лайыҡлы итеп күрһәтергә барҙым!
Ҡурай моңон ишеттерергә һәм халҡыбыҙ мәҙәниәте тураһында мөмкин тиклем күберәк һөйләргә.
Бынан нимә килеп сыҡҡанын бергәләп ҡарарбыҙ!
Ярҙам күрһәткән Мәҙәниәт министрлығына һәм Халыҡтар дуҫлығы йортона рәхмәтлемен!», — ти Земфира.
Эфир Беренсе каналда 13 ноябрҙә 8 тула 15 минутта башлана.
Башҡортостанда коронавирустан үлем осраҡтары 65-кә етте
Башҡортостанда яңы коронавирус инфекцияһын йоҡторғандарҙың дөйөм һаны 12 меңдән ашты. Республиканың Һаулыҡ һаҡлау министрлығы мәғлүмәттәре буйынса, пандемия башланғандан алып 12 096 кешелә диагноз раҫланды.
Тәүлек эсендә – 115 осраҡ.
«Әүҙем» пациенттарҙың күпселеге өйҙә дауалана (648 кеше), стационарҙа – 321.
«30-ы – ауыр хәлдә, 7-һе – үпкәне яһалма елләтеү аппаратында.
Бөтәһе 11062 кеше сығарылды.
Коронавирустан бер үлем осрағы теркәлде.
Шулай итеп, вафат булғандар һаны 65-кё етте», — тип белдерҙеләр министрлыҡта.
Билдәле булыуынса, һуңғы ҡорбан – Өфө районынан 67 йәшлек ир.
Ул киҫкен панкреатиттан, өсөнсө стадиялағы гипертония ауырыуынан һәм башҡа сирҙәрҙән яфаланған.
Тәүлек эсендә 326 дауахананан тыш пневмония осрағы асыҡланды.
Гидрометүҙәктә Рәсәйҙә ҡыштың ниндәй буласағын әйттеләр
Быйыл 2019 йылдағы аномаль йылы ҡыштың ҡабатланыуы көтөлмәй, тип белдерҙе Рәсәй Гидрометүҙәгенең ғилми етәксеһе Роман Вильфанд.
Был хаҡта «Известия» гәзите хәбәр итте.
Вильфанд һөйләүенсә, быйыл ҡыш Рәсәйҙең Европа өлөшөндә һәм тотош илдә былтырғыға ҡарағанда һалҡыныраҡ һауа торошо фаразлана.
«Әгәр йылытыу миҙгеленә комплекслы фараз буйынса фекер йөрөткәндә, ил биләмәһендә температураның нормаға ярашлы булыуы күҙаллана...
Йәғни ҡыштың былтырғынан һалҡыныраҡ, ләкин, дөйөм алғанда, һыуыҡ булмауы көтөлә», —  тине Рәсәйҙең баш синоптигы.
Шул уҡ ваҡытта уның һүҙҙәренсә, илдең Европа өлөшөнөң төньяҡ яртыһында, Урал федераль округында, Себерҙең көнбайыш һәм урта өлөшөндә ҡыш көнө һауа температураһы норманан юғарыраҡ булыр, моғайын.
Ләкин ҡышҡа аныҡ фараздар бирергә әлегә иртәрәк.
Роман Вильфанд билдәләүенсә, ноябрь аҙағында Рәсәйҙең Европа биләмәһендә ҡар көтөргә мөмкин.
Ләкин илдең Азия биләмәһендә, Уралда, Себерҙә әле үк ҡар күп.
Рәсәй журналистар союзының XIX «Бөтә Рәсәй-2015» Фестивалендә Булат Солтангәрәев исемендәге республика премияһ  журналистар акцияһы илдең республика, край, округ һәм өлкә гәзиттәре араһында лауреат тип танылды.
Булат Солтангәрәев исемендәге республика премияһы – уҡыусы йәштәр араһындағы ижади конкурс 2019 йылда Башҡортостан Республикаһы Башлығы грантын яуланы.
Салауат районында полиция генерал-лейтенанты Артур Әхмәтхановты хөрмәтләп иҫкә алдылар
Бөгөн Салауат районы Малаяҙ ауылында, Дыуан күп профилле колледжы биләмәһендә, полиция генерал-лейтенанты Артур Әхмәтхановтың бюсы ҡуйылды.
«Беҙ бөгөн ошондай ҡарлы көндә һәм Артур Фәрүәз улының тыуған көнө алдынан яҡташығыҙға, дуҫыбыҙға, күренекле дәүләт эшмәкәренә, Башҡортостан патриоты Әхмәтханов Артур Фәрүәз улына бюст асырға булдыҡ. Ике көндән уға 58 йәш тулыр ине.
Был беҙҙең өсөн бик мөһим, беҙ йәштәр, шул иҫәптән Салауат районының йәш быуыны үҙҙәренең Торналы ауылында тыуып үҫкән легендар шәхесе барлығын онотмауын теләйбеҙ.
Ябай ауыл малайы күп нәмәгә өлгәшкән һәм генерал-лейтенант дәрәжәһенә еткән, эске эштәр министры булған, бөтә ғүмерен халыҡтың һәм дәүләттең мәнфәғәттәрен яҡлауға биргән.
Ул мәңге беҙҙең хәтерҙә.
Йәштәребеҙ бөгөнгө көндә беҙгә ныҡ кәрәк булған сағыу һәм ҡыҙыҡлы кешеләр миҫалында үҫһен өсөн ошондай һәйкәлдәр яҡшы, ҙур эш тип уйлайым», — тине Башҡортостан Башлығы Радий Хәбиров бюсты асыу тантанаһында.
Рәсәй Федерацияһы милли гвардияһы ғәскәрҙәренең Волга буйы округы командующийының беренсе урынбаҫары – штаб начальнигы, генерал-лейтенант Руслан Султыгов үҙ сығышында бөгөн район өсөн мөһим көн булыуын билдәләп, Артур Әхмәтхановты хөрмәтләп иҫкә алғандары өсөн республика етәкселегенә рәхмәт белдерҙе.
«Республикағыҙ матур, ошондай күркәм ерҙә Артур Фәрүәз улы кеүек шәп егеттәр, хәрби иптәштәр тыуа.
Мин Төньяҡ Кавказда тыуып үҫкән кеше булараҡ, Төньяҡ Кавказда хәүефһеҙлекте тәьмин итеүгә тос өлөш индергән өсөн беҙҙә уны йылы һүҙҙәр менән иҫкә алған бихисап кеше йәшәй тип әйтә алам.
Артур Фәрүәз улы башҡарған ҙур эш һөҙөмтәһендә бөгөн бик күп ябай ғаиләләр тыныс йәшәй.
Беҙ хөрмәтле, намыҫлы һәм оло йөрәкле хәрби иптәшебеҙҙе иҫкә алыу өсөн ваҡыт табып, килеп йөрөрбөҙ тип өмөтләнәм», — тине Руслан Султыгов.
Республикабыҙ биатлонсылары Бабиков һәм Латипов Рәсәй исеменән Донъя кубогында сығыш яһай
Башҡортостан биатлоны тәрбиәләнеүселәре Антон Бабиков һәм Эдуард Латипов Рәсәйҙең йыйылма командаһы составында Донъя кубогында ҡатнаша.
Ярыштар 28 ноябрҙә башлана.
Валерий Польховский етәкселегендәге команданың тренерҙар штабы шундай ҡарар ҡабул итте.
«Антон Бабиков ике уҙышта ла лайыҡлы сығыш яһаны.
Был спортсыны бөтәһе лә яҡшы белә.
Ул беҙ унан көтөргә хоҡуҡлы уңыштарға ирешә тип әйтә алам, — тип билдәләне Рәсәй йыйылма командаһының баш тренеры.
— Эдуард Латиповҡа функциональ әҙерлек буйынса бер ниндәй ҙә һорауҙар юҡ, ләкин ул атыуҙа ҡалыша.
Дөрөҫөн әйткәндә, был йәһәттән беҙ унан күберәкте көткәйнек.
Уға ошо компонент өҫтөндә эшләргә кәрәк».
Хәтерегеҙгә төшөрәбеҙ, Антон Бабиков Ханты-Мансиҙа әҙерләнгәндә 15 саҡрымға икенсе контроль масс-стартта еңде.
Эдуард Латипов был ярыштарҙа бишенсе урынды алды.
Башҡортостанда «Беҙҙең Бренд» аҙыҡ-түлек йәрминкәһе була
26-28 ноябрҙә Өфөлә «Беҙҙең Бренд» аҙыҡ-түлек йәрминкәһе була, тип хәбәр иттеләр Башҡортостандың Ауыл хужалығы министрлығынан.
«Йәрминкәлә Башҡортостан, Пермь крайы, Воронеж, Һамар өлкәләре һәм Рәсәйҙең башҡа төбәктәренең фермер хужалыҡтарынан һәм компанияларынан сифатлы, экологик яҡтан таҙа аҙыҡ-түлек тәҡдим ителә.
Беҙгә таныш маркалар ҙа, һатып алыусыларҙың йөрәген һәм магазиндарҙың сауҙа кәштәләрен яулап алыу өсөн яңы брендтар ҙа килә», — тип билдәләне Башҡортостан Ауыл хужалығы министрлығының матбуғат секретары Алмаз Ғәлимов.
Йәрминкәлә шулай уҡ сырҙар һәм һөт ризыҡтары, ярымфабрикаттар, ит һәм колбаса, кондитер изделиелары була.
Ошонда уҡ экопродукттар, бал, төрлө эсемлектәр етештереүселәр менән танышырға мөмкин.
«Унда 11 номинация буйынса «Беҙҙең Бренд» иң яҡшы аҙыҡ конкурсы ойошторола.
Еңеүселәр алтын, көмөш, бронза миҙалдар һәм дипломдар менән бүләкләнә, — тип өҫтәне Алмаз Ғәлимов.
— Конкурс еңеүсеһе бүләкләнгән продуктҡа билдә ҡуйғанда алған наградаһының логотибын файҙаланыу мөкинлегенә эйә».
Республикала ял көндәрендә 25 градусҡаса һыуыта
Республика синоптиктары ял көндәренә, 14 и 15 ноябргә, һауа торошон хәбәр итте.
Башгидромет мәғлүмәттәре буйынса, шәмбе республикала урыны менән бер аҙ ҡар яуыуы көтөлә.
Ел төньяҡтан, төньяҡ-көнсығыштан талғын.
Һауа температураһы төндә — 8-13, айырым райондарҙа 15-20 градус һыуыҡ.
Көндөҙ — 6-11 градус.
Йәкшәмбе яуым-төшөм юҡ.
Ел йүнәлешен үҙгәртеп, талғын.
Һауа температураһы төндә — 13-18, урыны менән 20-25 градус һыуыҡ.
Көндөҙ — 8-13, көнсығыш райондарҙа 18 градусҡаса һалҡын.
Бөгөн Башҡортостанда көн аяҙлы-болотло була.
Бер аҙ ҡар яуыуы көтөлә, юлдарҙа боҙлауыҡ.
Ел көнбайыштан, төньяҡтан секундына 8-13 метр.
Һауа температураһы көндөҙ — 2-7 градус.
Сентябрҙә Башҡортостанда 3 850 сабый тыуған
Фото: асыҡ сығанаҡтарҙан
Росстат мәғлүмәттәренә ярашлы, сентябрҙә Башҡортостанда 3 850 сабый тыуған, был уҙған йылдың ошо уҡ осорона ҡарағанда 539 балаға күберәк.
Был күрһәткес буйынса республика илдә – дүртенсе, Волга буйы төбәктәре араһында — алдынғы урында.
Ләкин быйыл туғыҙ айҙа, ғинуарҙан сентябргә тиклем, республикала 2019 йылдың шул уҡ осоро менән сағыштырғанда тыуымдың 2,3 процентҡа кәмеүе теркәлгән.
Быйыл әлеге осорҙа 30 934 сабый донъяға килгән, былтырғыға ҡарағанда 720-гә аҙыраҡ (31 654).
Сабыйҙарҙың үлем осраҡтары аҙайған.
Йыл башынан сентябргә хәтлем бер йәшкәсә 172 бала вафат булған (2019 йылдың ошо уҡ осоронда – 211).
Стәрлетамаҡ мэры тәғәйенләнде
Стәрлетамаҡта 12 ноябрҙә бишенсе саҡырылыш ҡала округы Советының IV ултырышында депутаттар ҡала мэры вазифаһына Владимир Куликовтың кандидатураһын бер тауыштан хупланы.
Муниципалитеттың матбуғат хеҙмәтенән хәбәр итеүҙәренсә, конкурс комиссияһы барлыҡ документтарын тапшырған һәм «Башҡортостан Республикаһының муниципаль берәмектәр советы» ассоциацияһының эксперт комиссияһынан ыңғай һығымта алған өс кандидатты: Дамир Әбдрәхимовты, Владимир Куликовты, Александр Потаповты ҡарарға тәҡдим итте.
Уларҙың кандидатуралары «Башҡортостан Республикаһында урындағы үҙидаралыҡ тураһында» Башҡортостан Республикаһы Законының һәм Стәрлетамаҡ хакимиәте башлығы вазифаһына конкурс уҙғарыу тәртибе хаҡында положениеның бөтә талаптарына тап килә.
Һөҙөмтәлә Совет Владимир Куликовты контракт буйынса ҡала хакимиәте башлығы итеп тәғәйенләргә ҡарар итте.
Булат Солтангәрәевтың ижады һәм тормош юлы тураһында 2016 йылда китап сыҡҡайны, 2020 йылда уның тураһында телевизион фильм төшөрөлөп, тамашасыға күрһәтелде.
Башҡорт теле көнөнә арналған «Vibeргә» интернет-конкурсы иғлан ителде
14 декабрҙә билдәләнгән Башҡорт теле көнөнә уңайынан «Vibeргә» интернет-конкурсы старт алды.
Уның маҡсаты – социаль селтәрҙәрҙә башҡорт телендәге контентты,  башҡорт теленә, башҡорттарҙың тарихына, шәжәрәһенә ҡыҙыҡһыныуҙы арттырыу.
Ҡатнашыусыларҙың йәше сикләнмәй. Улар 2020 йылдың 7 декабренә тиклем Бәйләнештә һәм Instagram селтәрҙәренә үҙҙәренең ижади эштәрен һалырға тейеш.
Ике номинация тәҡдим ителә – «Башҡорт телендә иң яҡшы открытка» һәм «Башҡорт телендә иң яҡшы вайн».
Шарттар менән @bashkort_postcards һәм @bashkort_vine аккаунттарында танышырға мөмкин.
Популяр башҡорт вайнерҙары, блогерҙары һәм башҡаларҙан торған жюри баһалары буйынса номинацияларҙа еңеүселәр билдәләнә.
Аҡсалата бүләк — 3меңдән  50 мең һумға тиклем.
Ҡаҙағстанда Башҡортостан вәкиллеге ойошторола
Ҡаҙағстандың баш ҡалаһы Нур-Солтанда йәнә Башҡортостан вәкиллеге асыла.
Уны ойоштороу буйынса эш тураһында бөгөн Ҡаҙағстандың рәсми делегацияһы менән осрашыуҙа Башҡортостан Башлығы Радий Хәбиров хәбәр итте.
Хәтерегеҙгә төшөрәбеҙ, Астана ҡалаһындағы вәкиллек 2016 йылдың 1 апрелендә ябылғайны.
Былтыр илдең дәүләт секретары Ҡырымбәк Кушербаев Башҡортостандың Ҡаҙағстандағы вәкиллеге эшен тергеҙергә тәҡдим итте.
Шуны билдәләп үтәйек: 2020 йылдың мартында Өфөлә Ҡаҙағстан Республикаһының почётлы консулы Булат Әсәҙуллин эшләй башланы.
«Нур-Солтанда Башҡортостан вәкиллеген асыу буйынса барлыҡ формаль процедуралар тамамланғас, коронавирусҡа бәйле хәлде лә иҫәпкә алып, Ҡаҙағстанға рәсми сәфәр менән барырға йыйынабыҙ», – тине осрашыуҙа Радий Хәбиров.
Яҡтар сәнәғәттә, иҡтисадта, мәғарифта һәм мәҙәниәттә хеҙмәттәшлекте нығытыу мөмкинлектәрен тикшерҙе.
Башҡортостан менән Ҡаҙағстанды күп йыллыҡ дуҫлыҡ ептәре бәйләй, тип билдәләне Радий Хәбиров.
Республикалар иҡтисадтың һәм социаль өлкәнең төрлө йүнәлештәре буйынса әүҙем үҙ-ара эш итә.
Башҡортостан биләмәһендә Ҡаҙағстандан капитал ҡатнашлығында ойошторолған 37 предприятие эшләй.
Ҡаҙағстан компанияларының береһе Ишембай районындағы «Алға» махсус иҡтисади зонаһында 1,4 миллиард һумлыҡ инвестиция менән полипропилен еп һәм полиэтилен сетка етештерә башларға ниәтләй.
Радий Хәбиров Ҡаҙағстандың бизнес-даирәләренә быйыл декабрҙә Халыҡ-ара бизнес аҙналығы эшендә ҡатнашырға тәҡдим итте, шулай уҡ 2021 йылда Фольклориадаға саҡырҙы.
Ҡаҙағстандың Рәсәйҙәге илсеһе Ермек Кошербаев билдәләүенсә, илдәр араһында һәр саҡ тығыҙ бәйләнеш булды, коронавирус пандемияһына ҡарамаҫтан, әле лә шулай булып ҡала.
Белешмә.
2019 йыл йомғаҡтары буйынса Ҡаҙағстан 7,9 процент өлөш менән Башҡортостандың тышҡы сауҙа әйләнешендә дүртенсе урынды биләй, Бойондороҡһоҙ Дәүләттәр Берләшмәһе илдәре араһында 34,2 процент сағыштырма ауырлыҡ менән икенсе урында тора.
Үҙ-ара тауар әйләнеше 361,6 миллион доллар тәшкил итте.
Республикала пневмония менән сирләү осраҡтары арта
Башҡортостанда дауахананан тыш пневмония менән сирләү осраҡтары арта.
Һуңғы тәүлектә республикала 323 кешегә ошондай диагноз ҡуйылған.
15 ноябрҙә 310 кеше һауығып сыҡҡан.
Республиканың Һаулыҡ һаҡлау министрлығы мәғлүмәттәре буйынса, яңы коронвирус инфекцияһы буйынса хәл дә «тотороҡло ауыр» булып ҡала.
16 ноябргә Башҡортостанда 12 444 кешелә COVID-19 раҫланған.
Тәүлек эсендә 116 инфекция йоҡтороу осрағы асыҡланған.
Уларҙың күпселеге – Өфөлә (30), Бәләбәй (23), Туймазы (11) райондарында.
Яңы ыңғай һөҙөмтәләрҙең иң аҙы Әлшәй, Баҡалы райондарында һәм Күмертауҙа (берәр осраҡ) теркәлгән.
Бынан алда «Башинформ» уҙған тәүлектә Башҡортостанда коронавирустан 68-се үлем осрағы тураһында хәбәр иткәйне.
«Башҡорт теленә ЯҢЫ ҠАРАШ» социаль видеороликтар конкурсы башланды
«Башҡорт теленә ЯҢЫ ҠАРАШ» социаль видеороликтар конкурсы башланды.
Конкурс социаль селтәрҙәрҙә башҡорт телен үҫтереүгә йүнәлтелгән.
Ҡатнашыусыларҙың йәше сикләнмәй.
Конкурсты ойоштороусылар – Башҡорт телен һаҡлау һәм үҫтереү фонды, Башҡортостан Республикаһы Мәғариф министрлығының Милли мәғариф идаралығы һәм Мәҙәниәт министрлығы.
Маҡсаты – технологиялар һәм интернет заманында туған (башҡорт) телде өйрәнеү проблемаһына йәмәғәтселектең иғтибарын йәлеп итеү.
Бүләк фонды:
1-се урын — Apple iPhone 11
2-се урын — Ноутбук
3-сө урын — Планшет.
Тамашасылар һөйөүе призы – смартфон өсөн стабилизатор.
Тамашасылар һөйөүе призы социаль селтәрҙәрҙә тауыш биреү юлы менән билдәләнә.
Социаль ролик авторҙары видеоматериалдарҙа авторлыҡ титрҙарын күрһәтергә тейеш.
Реклама материалдарын файҙаланыу тыйыла.
2020 йылдың 10 декабренә тиклем тапшырырға кәрәк.
Социаль ведороликтарҙың миҫалдары: https://vk.com/videos-182678571?section=album_8.
Ҡатнашыу өсөн:
— хаттың темаһына «Конкурсҡа эш» тип яҙырға һәм исем-шәрифте күрһәтергә кәрәк. Мәҫәлән: Конкурсҡа эш, Садиҡов А.
Беҙҙең социаль селтәрҙәр:
Бәйләнештә: https://vk.com/bash_fond
Башҡортостанға һаулыҡ һаҡлауҙың беренсел звеноһын үҫтереү өсөн 15 миллиард һум бүленә
Башҡортостандың Һаулыҡ һаҡлау министрлығы ғариза тапшырыу кампанияһын уңышлы үткәрҙе. Шуға 2024 йылға тиклем беренсел медицина звеноһын үҫтереү өсөн федераль бюджеттан 15 миллиард һум бүленә.
Был турала хөкүмәттәге оператив кәңәшмәлә республика Башлығы Радий Хәбиров белдерҙе.
«Шулай итеп, 2024 йылға яңыртылған һаулыҡ һаҡлау системаһы менән сығыу өсөн бөтә мөмкинлектәребеҙ бар.
Айырыуса был ауыл биләмәләренә ҡағыла.
Беҙ ауылды һаҡларға тырышабыҙ.
Ҡайҙа ғына ФАП-тар асыуҙа ҡатнашһам да, был – халыҡ өсөн оло шатлыҡ.
Ошо эште дауам итергә – яңы сифатлы фельдшер пункттары төҙөргә һәм улар өсөн кадрҙар табырға кәрәк», — тине Башҡортостан Башлығы һәм киләһе оператив кәңәшмәгә 2021 йылға аҡса бүлеү планы хаҡында мәғлүмәт әҙерләргә ҡушты.
Республикала ноутбук, телевизор, һыуытҡыс һәм электр самокаты оторға мөмкин
Башҡортостанда йәшәүселәрҙең «Башҡортостан Республикаһы» нәшриәт йорто баҫмаларына яҙылған өсөн һыуытҡыс, телевизор, ноутбук, электр самокаты, ҡар таҙартҡыс, «Салауат Юлаев» хоккей командаһы уйынсыларының автографтары менән джерси, «Өфө» футбол клубы уйынсыларының автографтары менән футболка отоу мөмкинлеге бар.
Конкурста ҡатнашыу өсөн 2021 йылдың алты айына йәки 2021 йылға кәмендә ике баҫмаға яҙылырға, исем-шәрифте һәм бәйләнеш өсөн телефонды күрһәтеп, 2021 йылдың 15 ғинуарына тиклем квитанцияның күсермәһен ебәрергә кәрәк.
Почта адресы: Өфө ҡалаһы, Октябрҙең 50 йыллығы урамы, 13, «Башҡортостан Республикаһы» нәшриәт йорто. Электрон адрес: podpiska@rbsmi.ru. «Яҙыл һәм от» билдәһен ҡуйыу мотлаҡ.
Еңеүселәр 2021 йылдың 27 ғинуарында Башҡортостан юлдаш телеканалының «Сәләм» тапшырыуында билдәләнә.
Тулыраҡ бында.
Башҡортостан Башлығы ҡасан яңы йыл сикләүҙәре тураһында ҡарар ҡабул ителәсәген әйтте
Аҙна һуңына тиклем Башҡортостан Хөкүмәте COVID-19 таралыу шарттарында республиканың Яңы йылды нисек ҡаршы аласағы тураһында ҡарар ҡабул итергә тейеш.
Был хаҡта дүшәмбе республика хөкүмәтендәге оператив кәңәшмәлә Радий Хәбиров белдерҙе.
«Яңы йыл — ҙур ваҡиға, а коронавирус инфекцияһы контексында ул билдәле хәүеф менән янай.
Шуны аңларға кәрәк: ниндәй көйләү сараларын ҡабул итәбеҙ, әгәр ҡабул итһәк.
Санитар-эпидемиологик режимды нисек үтәрбеҙ, халыҡҡа нимә тәҡдим итербеҙ һәм быларҙың барыһын да нисек уҙғарырбыҙ», — тине Радий Хәбиров.
Башҡортостанда Яңы йылды үткәреү тураһында ҡарар был аҙнала Оператив штаб ултырышында ҡабул ителә.
Республика етәксеһе әйтеүенсә, ул «Яңы йылға ниндәй нормалар, ниндәй тыйыуҙар буласағын билдәләр».
Ҡайһы бер төбәктәрҙә Яңы йылды ҡаршылау һәм уҙғарыу хаҡында ҡарарҙар ҡабул ителгән дә инде.
«Ябай ғына һорау: балалар шыршыларын үткәрәбеҙме әллә юҡмы.
Бындай һорауҙар бик күп, һәм беҙгә был аҙнала уҡ әҙерләнергә кәрәк», — тип өҫтәне Хәбиров.
Республиканың һаулыҡ һаҡлау министры коронавирустан 68-се үлем осрағы тураһында хәбәр итте
Башҡортостанда яңы коронавирус инфекцияһынан 68-се үлем осрағы теркәлде.
Был хаҡта республика хөкүмәтендәге оператив кәңәшмәлә һаулыҡ һаҡлау министры Максим Забелин әйтте.
Башҡортостандың Һаулыҡ һаҡлау министрлығы етәксеһе һүҙҙәренсә, пандемия башланғандан һуң 12 444 кешелә COVID-19 раҫланған, һуңғы тәүлектә – 116 кешелә.
Дауахананан тыш пневмония менән ауырыу буйынса мәғлүмәттәр һуңғараҡ иғлан ителә.
Коронавирус раҫланған 318 пациент стационарҙа дауалана, уларҙың 32-һе – ауыр хәлдә, алтауһы – үпкәне яһалма елләтеү аппаратында.
Ошо ваҡыт эсендә 11 110 кеше һауыҡҡан.
Башҡортостанда Ковидҡа ҡаршы ситуация үҙәге булдырылды
Башҡортостанда Ковидҡа ҡаршы ситуация үҙәге булдырылды.
Уны Башҡортостан Республикаһы Дәүләт Йыйылышы депутаты Римма Үтәшева етәкләй.
Үҙәк «Торатау» конгресс-холында урынлашҡан.
Үҙәк медицина ойошмаларына ярҙамға халыҡҡа оператив косультация биреү өсөн булдырылды.
«Үҙәк халыҡтың мөрәжәғәттәрен кәметер тип ышанабыҙ. Уларҙың аңлайышлы мәғлүмәт алырға мөмкинлеге булыр», — тип билдәләне Радий Хәбиров Башҡортостан Республикаһы хөкүмәтендәге оператив кәңәшмәлә.
«Шылтыратыуҙар ҡабул иткән операторҙарҙан тыш, структурала медицина эксперттары бар. Улар – оператив рәүештә профессиональ кимәлдә шылтыратыу ҡабул итеп, эшкәртә һәм тейешле ярҙам күрһәтә алған Башҡорт дәүләт медицина университеты хеҙмәткәрҙәре, профессорҙар, доценттар, ассистенттар, федераль медицина ойошмалары, Роспотребнадзор, Росздравнадзор, Башҡортостан Республикаһының Гигиена һәм эпидемиология үҙәге, Һаулыҡ һаҡлау министрлығы хеҙмәткәрҙәре», — тине Римма Үтәшева.
Ковидҡа ҡаршы ситуация үҙәге көн һайын иртәнге сәғәт 8-ҙән киске 8-гә тиклем эшләй.
Тәнәфес һәм ял көнө юҡ. Республиканың барлыҡ райондары өсөн берҙәм телефон номеры — 8 (347) 218-19-19.
Башҡа хеҙмәттәрҙең ҡыҙыу элемтә номерҙары ла эшләй:
— 1301 – табипты өйгә саҡыртыу;
— 103 – ашығыс ярҙам саҡыртыу;
— 8 (347) 286-58-27; 8 (347) 279-91-20 (күп каналлы, әтүлек әйләнәһенә) — коронавирус инфекцияһы һорауҙары буйынса;
— 8-800-201-89-03 – изоляцияла ултырған 65 йәштән өлкәндәргә һәм хроник сирлеләргә аҙыҡ-түлек һәм дарыу килтереү.
Өфөнән Наилә Дәүләтшина «Мисс Азия-Себер – 2020» исемен яуланы
Красноярскиҙа «Мисс Азия-Себер – 2020» милләт-ара матурлыҡ һәм һәләт конкурсының финалы уҙҙы.
Башҡортостан ҡыҙы Наилә Дәүләтшина «1-се Вице-Мисс Азия-Себер-2020» исемен яуланы.
Конкурста ҡатнашыусылар үҙ халҡының милли кейемен, аш-һыуын, һәләтен һәм киске күлдәктә дефиле күрһәтте.
Наилә Дәүләтшина сығышы менән Башҡортостандың Ейәнсура районынан.
М.Аҡмулла исемендәге Башҡорт дәүләт педагогия университетының башҡорт филологияһы факультетында беренсе курста уҡып йөрөй.
Конкурста Наилә «Бөрйән ҡыҙҙары» бейеүен башҡарҙы, ҙур бәлеш бешерҙе һәм башҡорт халҡының йолалары хаҡында һөйләне.
Модель агентлығында Наилә 2018 йылдың яҙында шөғөлләнә башлай.
Ошо ваҡытта байтаҡ конкурстарҙа ҡатнашып өлгөрҙө: «Мисс Башҡортостан — 2019» (тәүге бишәү иҫәбенә инде), «Башҡортостан һылыуҡайы -2018» (2-се вице-мисс), «Мисс ЭКО Башҡортостан — 2019» (гран-при), «Miss Eco Teen — 2019» (Мысыр).
Башҡортостанда йәшәүселәр 1 декабргә тиклем 5,5 миллиард һум һалым түләргә тейеш
1 декабрҙә физик берәмектәрҙең 2019 йыл өсөн милек һалымын түләү ваҡыты тамамлана, тип иҫкә төшөрҙөләр Федераль һалым хеҙмәтенең Башҡортостан идаралығында.
«Башинформ» хәбәр иткәнсә, республикала физик берәмектәрҙең иҫәпләп сығарылған милек һалымының һәм НДФЛ-дың дөйөм суммаһы 5,5 миллиард һумдан ашыуыраҡ.
Шуның 1,78 миллиард һумы өфөләргә тура килә.
Һүҙ, атап әйткәндә, милек, транспорт һәм ер һалымын түләү хаҡында бара.
Һалымды һалым түләүсенең Шәхси кабинетында, «Физик берәмектәрҙең һалымы» мобиль ҡушымтаһында, «Һалым һәм пошлина түләү» сервисы ярҙамында йәки Берҙәм дәүләт хеҙмәттәре порталы аша йә иһә терминалдарҙа, банк һәм почта бүлексәләрендә түләргә мөмкин.
Баймаҡ һәм Бөрйән урмансылыҡтарының урман участкалары аукционға ҡуйыла
Фото: Башҡортостандың Урман хужалығы министрлығы
Башҡортостандың Урман хужалығы министрлығы йыл һайын 15 мең кубометр ағас әҙерләү күләме менән Баймаҡ һәм Бөрйән урмансылыҡтарының урман участкаларын аукционға ҡуйырға ниәтләй.
Ҡуртымсыларға тәҡдим ителгән урман фондын киңәйтеү өсөн республикала кадастр эштәрен үткәреүгә 10 миллион һум йүнәлтелә.
Хәтерегеҙгә төшөрәбеҙ, 7 ноябрҙә Урал аръяғы эшҡыуарҙары менән осрашыуҙа республика Башлығы Радий Хәбиров урындағы эшҡыуарҙарға эшләү өсөн урман участкаларын бүлеү механизмын әҙерләргә ҡушҡайны.
«Баймаҡ, Урал аръяғындағы башҡа тораҡ пункттар өсөн ҙур булмаған ағас эшкәртеү предприятиелары бик мөһим.
Бындай эшҡыуарҙарға етди иғтибар йүнәлтергә һәм уларға тейешле ярҙам күрһәтергә кәрәк», – тине Радий Хәбиров бөгөн «Ауыл сәғәте»ндә.
Башҡортостанда башҡорт теле көнөнә әҙерлек башланды
Бөгөн Башҡортостан Республикаһы Башлығы 2020 йылда Башҡорт теле көнөн уҙғарыу тураһында бойороҡҡа ҡул ҡуйҙы.
Был көндә республикала мәҙәни һәм аң-белем таратыу саралары ойошторола.
2020 йылда Башҡорт теле көнөнә арналған сараларға әҙерләнеү һәм уларҙы үткәреү буйынса ойоштороу комитетының составы раҫланды.
Уның етәксеһе – Башҡортостан Республикаһы Башлығы хакимиәте етәксеһе Александр Сидякин.
Ойоштороу комитетына тейешле сараларҙы уҙғарыу планын әҙерләү һәм раҫлау бурысы йөкмәтелде.
Хәтерегеҙгә төшөрәбеҙ, Башҡортостанда 14 декабрҙә Башҡорт теле көнө уҙғарыла.
Был дата башҡорт телен һаҡлау һәм үҫтереү маҡсатында 2019 йылда Башҡортостан Республикаһы Башлығы Радий Хәбировтың указы менән булдырылды.
Тәүлек эсендә +121: республикала COVID-19 йоҡтороу буйынса антирекорд ҡуйылды
Башҡортостанда коронавирус инфекцияһы йоҡтороу буйынса яңы антирекорд ҡуйылды, тип хәбәр иттеләр республиканың Һаулыҡ һаҡлау министрлығынан.
Бер тәүлектә сирлеләр 121-гә артып, 12 565-кә етте.
Бынан тыш, республикала COVID-19-ҙан сираттағы, 69-сы лем осрағы теркәлде.
Ведомство мәғлүмәте буйынса, коронавирус инфекцияһының яңы ҡорбаны – Өфөнән йөрәктең ишемия ауырыуынан, йөрәк хәлһеҙлегенән һәм  атеросклероздан яфаланған 73 йәшлек ир.
Хәҙерге ваҡытта республика стационарҙарында диагнозы раҫланған 317 пациент дауалана, уларҙың 32-һе – ауыр хәлдә.
Амбулатор шарттарҙа – 1025 кеше.
Уҙған тәүлектә – 44, пандемия иғлан ителгәндән бирле бөтәһе 11154 кеше дауаханан сығарылған, тип өҫтәнеләр ведомствола.
Башҡортостанда йәшәүселәрҙе яҡынлашып килгән һалҡындар тураһында иҫкәрттеләр
Ғәҙәттән тыш хәлдәр министрлығы Башҡортостанда йәшәүселәрҙе яҡынлашып килгән һалҡындар тураһында иҫкәртте.
Шаршамбы, 18 ноябрҙә, республикала һауа температураһының минус 19 градусҡа тиклем түбәнәйеүе көтөлә.
Төньяҡ-көнсығышта боҙлауыҡ, юлдарҙа тайғаҡ.
Ҡотҡарыусылар халыҡтан ябай ҡағиҙәләрҙе үтәүҙәрен һорай: автомобиль йөрөтөүселәргә дистанцияны һаҡларға, хәүефле урында уҙмаҫҡа һәм тиҙлекте арттырмаҫҡа кәрәк.
Йәйәүлеләргә ныҡ таймаған аяҡ кейеме һайларға, йылыраҡ кейенергә һәм башлыҡ, бейәләй тураһында онотмаҫҡа кәңәш бирәләр.
Интернетта совет дипломаты Кәрим Хәкимов хаҡында комикс менән таныштырыу була
20 ноябрҙә күренекле совет дипломаты Кәрим Хәкимовтың тыуыуына 130 йыл тыуыуға арналған «Кәрим Хәкимовтың йәнле китабы» проекты менән таныштырыу була.
Унда рәссам Камил Буҙыҡаев һәм «Муха» студияһының ижади төркөмө ҡатнаша.
44 битлек «Абдул-Азиз һәм Кәрим: геройҙар ваҡыты» комиксы башҡорт һәм рус телдәрендә эшләнгән.
Бөтәһе 3160 дана сығарылған.
«Башинформ» хәбәр иткәнсә, проектты Башҡортостан Республикаһының дәүләт телдәрен һәм Башҡортостан Республикаһы халыҡтары телдәрен һаҡлау һәм үҫтереү буйынса грант аҡсаһына Башҡортостандың Китапханалар ассоциацияһы әҙерләгән.
«12 йәше тулған балалар башҡорт телен һәм ватандаштарыбыҙҙың тарихын комикс аша өйрәнергә мөмкин.
Һәр китапханаға яңы комикстың данаһы тапшырыла», — тип белдерҙеләр Башҡортостан Республикаһының Милли китапханаһында.
Презентация көндөҙгө сәғәт 4-тә башлана.
Сара YouTube каналында тура трансляция менән видеоконференцбәйләнеш буйынса ойошторола.
Презентацияны ҡарау өсөн һылтанма: https://youtu.be/DT2KIND9d44/.
Башҡортостандан һәм Рәсәйҙең башҡа төбәктәренән теләгәндәрҙең барыһын да трансляцияға ҡушылырға саҡыралар.
Тура эфир яҙҙырыла.
Республикала ҡаҙ өмәләре башланды
Фото: Башҡортостан Ауыл хужалығы министрлығының матбуғат хеҙмәте
Башҡортостан райондарында ҡаҙ өмәләре башланды.
Ауыл халҡы ҡош-ҡорт һуя, мендәр-түшәктәр өсөн мамыҡ әҙерләй.
«Әгәр элекке йылдарҙа ҡаҙ өмәһен декабрҙә көслө һалҡындар башланғас билдәләһәләр, быйыл иһә ҡош киҙеүе янауы сәбәпле иртәрәк башланылар.
Был ауылдарыбыҙға хәүефле вирустың үтеп инеүенә юл ҡуймаҫҡа мөмкинлек бирер», —  тип белдерҙеләр Башҡортостан Ауыл хужалығы министрлығының матбуғат хеҙмәтендә.
Республиканың ветеринария хеҙмәтендә «ҡыҙыу бәйләнеш» эшләй: 8 800 775 58 28, ҡош-ҡорт ҡапыл ҡырыла башлаған осраҡта ошо номерға шылтыратып, консультация алырға мөмкин.
«Уҙған ял көндәрендә Дүртөйлө районы Урманаҫты ауылы халҡы күмәкләп ҡаҙ өмәһе ойошторҙо.
Бында боронғо йолалар һаман йәшәп килә: ҡаҙ ите, мендәр өсөн мамыҡ әҙерләү бик күңелле: йыр-моң, бейеү һәм һый-ниғмәттәр менән уҙғарыла», — тип өҫтәне Ауыл хужалығы министрлығының матбуғат секретары Алмаз Ғәлимов.
Башҡортостандың Һаулыҡ һаҡлау министрлығы: антибиотиктар ҡулланыу коронавирусҡа йоғонто яһамай
Башҡортостандың Һаулыҡ һаҡлау министрлығында республикала йәшәүселәрҙе антибиотиктар ҡулланыуҙың коронавирусҡа тәьҫир итмәүе тураһында иҫкәрттеләр.
Ведомство мәғлүмәттәре буйынса, вирус инфекцияһынан зарарланған үпкәне был дарыуҙар менән дауаламайҙар.
«Табип кәңәшенән тыш антибиотиктар ҡулланыу коронавирус инфекцияһының ауыр үтеүенә килтерә.
Ашҡаҙан-эсәк юлы, бөйөр, бауыр эшмәкәрлеге боҙола, аллергия барлыҡҡа килә.
Икенсе тапҡыр препараттарҙың һеҙгә ярҙам итмәүе мөмкин», — тип хәбәр иттеләр Башҡортостан Республикаһының Һаулыҡ һаҡлау министрлығынан.
Коронавирусты иҫкәртеү һәм дауалау өсөн табиптарҙың кәңәштәрен тотоу мөһим:
— C һәм D төркөмдәре витаминдарын;
— цинк кеүек микроэлементтар;
— температура 37,5 градустан юғары күтәрелһә, шунда уҡ парацетамол кеүек температура төшөрә торған препараттар эсергә кәрәк.
Өфөлә «Бикбай уҡыуҙары»на ғаризалар ҡабул ителә
10 декабрҙә Р. Т. Бикбаев исемендәге 102-се башҡорт гимназияһында онлайн форматта Башҡортостандың халыҡ шағиры Рауил Бикбаевҡа һәм Башҡорт теле көнөнә арналған «Бикбай уҡыуҙары» төбәк-ара ғилми-ғәмәли конференцияһы була.
Конференцияла республиканың һәм Рәсәйҙең дөйөм белем биреү ойошмалары уҡыусылары, шулай уҡ һөнәри, юғары белем биреү ойошмалары студенттары, уҡытыусылар ҡатнаша ала.
Ғаризалар һәм эштәр 9 ноябрҙән 3 декабргә тиклем ҡабул ителә.
Конференцияла Рауил Бикбаевтың тормошо, ижады, эшмәкәрлеге тураһында эссе һәм Рауил Бикбаевтың әҫәрҙәре буйынса буктрейлер номинациялары буйынса башҡорт һәм рус телдәрендә яҙылған ижади эштәр ҡатнаша.
Конференцияны ойоштороусылар – Башҡортостан Республикаһының Мәғариф һәм фән министрлығы, Башҡортостан Республикаһының Мәғарифты үҫтереү институты, Өфө ҡалаһы хакимиәтенең Мәғариф идаралығы, Башҡортостан Республикаһының Яҙыусылар берекмәһе, М.Аҡмулла исемендәге БДПУ һәм Рауил Бикбаев исемендәге 102-се башҡорт гимназияһы.
Сараның маҡсаты – уҡыусыларҙың ижади потенциалын асыҡлау, уларҙы Р. Т. Бикбаевтың ижади мираҫына ылыҡтырыу.
Өфөлә фирмаларҙың аҡсаһын үҙләштергән бухгалтер йөклө булыуына бәйле иректән мәхрүм ителеүҙән ҡотолдо
Өфөнөң Киров районы суды 2016 йылдың 20 ғинуарынан 2017 йылдың 9 октябренә тиклем вазифаһынан файҙаланып компаниянан үҙенең һәм үҙенә тауарҙар һатып алған ойошмаларҙың иҫәбенә 1,3 миллион һумдан ашыу аҡса күсергән элекке баш бухгалтерға ҡарата енәйәт эшен ҡараны.
2017 йылдың 9 февраленән 3 октябренә тиклем ханым икенсе ойошмала ла шундай аҙымға барған.
Бында ул үҙенең иҫәбен яҡынса 700 мең һумға тулыландырған.
«Зыян күргән граждандар 4,6 миллион һумдан ашыу суммаға дәғүә белдерҙе.
Суд ғәйепләнеүсегә «айырыуса ҙур күләмдә үҙләштереү йәки өҫкә аҡса сығыу» статьяһы буйынса хөкөм сығарҙы.
Ханым дөйөм режимлы холоҡ төҙәтеү колонияһында биш йылға иректән мәхрүм ителде», — тип хәбәр иттеләр судтан.
Ләкин хөкөм ҡарарының иректән мәхрүм итеү өлөшөн йөклөлөк осоронда һәм уның балаһы 14 йәшкә еткәнсе кисектерергә тура килде.
Дәғүәләрҙең 1,9 миллион һумдан ашыуы ҡәнәғәтләндерелде.
Хөкөм ҡарары законлы көсөнә инмәне.
Республикала 1,5 миллион самаһы кеше – халыҡтың 36,5% гриптан прививка яһатҡан
Роспотребнадзорҙың һуңғы мәғлүмәттәре буйынса, Башҡортостанда республика халҡының 36,5% гриптан прививка яһатҡан.
Әлеге ваҡытта республика биләмәһендә миҙгелгә бәйле киҫкен респиратор ауырыуҙарҙың артыуы теркәлә.
Яҡынса 1,5 миллион кеше вакцина эшләткән, уларҙың 300 меңдән ашыуы – балалар.
Прививка кампанияһы дауам итә.
Хәҙер республикала грипп теркәлмәй, киҫкен респиратор сирҙәр күп.
Ауырыу кимәле эпидемик сиктән түбән, тип хәбәр итте ведомство.
Кушнаренко районы хакимиәтендә Федераль именлек хеҙмәте үткәргән тентеүҙең видеоһы баҫылды
Фото: Рәсәй Федераль именлек хеҙмәтенең Башҡортостан Республикаһы буйынса идаралығының матбуғат хеҙмәте
Рәсәй Федераль именлек хеҙмәтенең Башҡортостан Республикаһы буйынса идаралығы Кушнаренко районы хакимиәтендәге тентеүҙең видеоһын күрһәтте.
Оперативниктар Тәфтиш комитеты төбәк идаралығының әлеге етәксе Руслан Ғиззәтуллинға ҡарата ҡуҙғатҡан енәйәт эшенә бәйле муниципалитетҡа килде.
Бынан алда «Башинформ» 43 йәшлек түрәне вазифа вәкәләттәрен арттырыуҙа һәм ер менән мутлыҡ ҡылыуҙа ғәйепләүҙәре тураһында хәбәр иткәйне.
Башҡортостанда социаль дистанция талаптарына бәйле яңы йыл ҡаласыҡтарын күберәк төҙөйҙәр
Асыҡ һауалағы байрам йәки халыҡтың күпләп йыйылыуына нисек юл ҡуймаҫҡа.
18 ноябрҙә Башҡортостан Республикаһы хөкүмәте премьер-министры урынбаҫары – торлаҡ-коммуналь хужалыҡ министры Борис Беляев муниципаль берәмек хакимиәттәре башлыҡтары менән видеоконференцбәйләнеш режимында яңы йыл саралары темаһын тикшерҙе.
Ҡала һәм район етәкселәренә әле үк яңы йыл ҡаласыҡтары төҙөй башларға һәм был эште 10 декабргә тамамларға тәҡдим ителде.
Барлыҡ байрам сараларын асыҡ һауала ойошторорға кәрәк. Шәхси һаҡланыу сараларын ҡулланыу һәм дистанцияны һаҡлау мотлаҡ.
«Пандемия арҡаһында быйыл элеккегә ҡарағанда күберәк ҡаласыҡтар эшләргә, торлаҡ йорттарҙың ихаталарында яңы йыл ҡаласыҡтарын төҙөүҙе ҡарарға кәрәк.
Байрамды ҡала үҙәгендә генә билдәләүгә юл ҡуйырға ярамай.
Был дөрөҫ түгел.
Күңел асыу сараларын ҡаланың төрлө урындарында ойоштороу зарур», – тине Борис Беляев.
Бынан алда Башҡортостан Башлығы Радий Хәбиров аҙна һуңына тиклем Башҡортостан хөкүмәтенең COVID-19 таралыу шарттарында республиканың Яңы йылды нисек ҡаршылауы тураһында ҡарар ҡабул итәсәген хәбәр иткәйне.
Өфө — Аэропорт трассаһында тиҙлекте сикләгән яңы билдәләр ҡуйылды
Фото: «Башинформ» мәғлүмәт агентлығы
Өфө — Аэропорт трассаһында тиҙлекте сикләү билдәләре алмаштырылды.
Был хаҡта баш ҡала хакимиәтенән хәбәр иттеләр.
Шулай итеп, автомобиль юлында тиҙлек режимы сәғәтенә 80 саҡрымдан 60-ҡа тиклем кәметелде.
Шуға ярашлы, барлыҡ юл хәрәкәте ҡағиҙәләрен фото- һәм видеотеркәү камералары яңыһына көйләнде.
Башҡорт бауырһағы «Рәсәй тәмдәре» конкурсында ҡатнаша, үҙебеҙҙең брендтар өсөн тауыш бирергә мөмкин
Төбәк брендтарының «Рәсәй тәмдәре» беренсе милли конкурсына Башҡортостандан 26 ғариза ебәрелде, тип хәбәр иттеләр республиканың Ауыл хужалығы министрлығынан.
Волга буйы федераль округынан бөтәһе 100 ҡатнашыусы, уларҙың күпселеге – «Тәм-том», «Ит», «Һөт ризыҡтары» категорияларында.
Конкурста үҙенең бауырһағы менән Федоровка районы «Бүләк» ауыл хужалығы етештереү кооперативы ҡатнаша.
Бауырһаҡ – татлы милли ризыҡ.
Шуныһы ҡыҙыҡ: уны ҡыҙҙырыу өсөн малдың эс майы һәм иретелгән май файҙаланылған.
Шулай уҡ конкурста Бөрйән солоҡ балы, башҡорт крем-балы, ҡорот, ҡаҙы, талҡан, ҡаҡланған дөйәғош ите, Ҡариҙел үләндәре, сырҙар, минераль һыуҙар ҡатнаша.
19 ноябрҙән 2 декабргә тиклем халыҡ тауыш бирә, комиссия төбәктәрҙә йәшәүселәрҙең дә ҡатнашыуын иҫәпкә ала.
Еңеүселәр декабрҙә иғлан ителә.
Республикала «Башҡорт шағирҙарының шиғырҙарын туған телдә» яттан һөйләүселәр конкурсы башлана
Башҡортостанда «Башҡорт шағирҙарының шиғырҙарын туған телдә» яттан һөйләүселәрҙең республика онлайн-конкурсы башлана.
Сара Башҡорт теле көнөнә арнала.
Башҡортостандың Халыҡтар дуҫлығы йортонан хәбәр итеүҙәренсә, ҡатнашыу өсөн башҡорт шағирының бер шиғырын туған телдә яттан һөйләп, видеороликты «Шиғыр һөйләүселәр конкурсы» билдәһе менән FOTOIKS@yandex.ru электрон почтаһына ебәрергә кәрәк.
Ғаризала ҡатнашыусының исем-шәрифен, йәшен, уҡыған йәки эшләгән урынын, әҫәрҙең исемен һәм авторын, бәйләнеш өсөн телефонды, электрон адресты күрһәтеү мөһим.
Конкурс 2020 йылдың 20 ноябренән 6 декабренә хәтлем биш йәш категорияһында ойошторола (5 йәшкә тиклем; 7-10 йәш; 10-15 йәш; 16-25 йәш һәм 25 йәштән өлкәндәр).
Конкурсҡа йомғаҡ 14 декабрҙә, Башҡорт теле көнөндә яһала.
Ойоштороусылар — Башҡортостан Республикаһының Мәҙәниәт министрлығы, Башҡортостан Республикаһының Халыҡтар дуҫлығы йорто һәм Аксаков тарихи-мәҙәни үҙәге.
Видеороликтар Башҡортостан Республикаһы Халыҡтар дуҫлығы йортоноң ютуб-каналында баҫыла.
Положение менән учреждениеның сайтында танышырға мөмкин.
Башҡортостанда һауа температураһы 23 градусҡаса түбәнәйә
Республика синоптиктары 19 һәм 20 ноябргә һауа торошон хәбәр итте.
Башгидромет мәғлүмәттәре буйынса, кесаҙна, 19 ноябрҙә, республикала урыны менән боҙлауыҡ булыуы фаразлана, юлдарҙың айырым участкалары тайғаҡ.
Ел көнбайыштан, көньяҡ-көнбайыштан талғын, төньяҡ райондарҙа көсәйеүсән.
Һауа температураһы төндә -12, -14, урыны менән -18, -23 градус.
Һауа температураһы көндөҙ -4, -9 градус.
Йома, 20 ноябрҙә, яуым-төшөм фаразланмай.
Ел көньяҡ-көнбайыштан талғын.
Термометр бағанаһы төндә -9, -14 градусҡаса түбәнәйә.
Көндөҙ һауа температураһының -2, -7 градус булыуы көтөлә.
Өфөлә «Йәшлек шоу-2020. Перезагрузка» проектының жюри ағзалары оҫталыҡ дәрестәре үткәрә
18 ноябрҙә «Йәшлек шоу-2020. Перезагрузка» проектының жюри ағзалары оҫталыҡ дәрестәре үткәрә.
Zainetdin социаль селтәрҙәр киңлегендә тамашасы менән нисек дөрөҫ диалог ҡороу тураһында һөйләй.
Йырсы Ольга Филиппова халыҡ-ара йыр конкурстары серҙәре менән бүлешә.
Рөстәм Ғиззәтуллин артисҡа тәүге йырҙан тәүге альбомға тиклем продюсер кәңәштәрен бирә.
Тимур Чугаев (ТНТ каналында «Танцы» шоуында ҡатнашыусы, хореограф, музыкаль-бейеү шоуҙарын ҡуйыусы) «Пластика. Гармония. Минең тәнем — тамашасы йөрәгенә юлым» оҫталыҡ дәресен үткәрә.
«Йәшлек шоу-2020. Перезагрузка» Бөтә Рәсәй йәштәр фестивале ярымфиналына һайлап алыу дауам итә.
Республика райондарынан, шулай уҡ Ҡазандан, Ырымбурҙан, Силәбенән, Пермдән, Һамарҙан һәм фестивалдең һайлап алыу турҙары ойошторолған башҡа ҡалаларҙан конкурсанттар Өфөгә йыйылды.
Һайлап алыу туры йомғаҡтары буйынса Өфөлә иң шәп 16 башҡарыусы үҙҙәрен «Йәшлек шоу-2020» конкурсының телевизион форматында һынап ҡарай, уны ноябрь аҙағында төшөрөү планлаштырыла.
Телетамашасылар эфирҙы декабрҙә ҡарарға мөмкин.
Шулай уҡ тамашасылар оҡшаған башҡарыусы өсөн тауыш бирә ала.
Еңеүселәрҙең исеме Яңы йыл алдынан тура эфирҙа иғлан ителә, тип хәбәр иттеләр фестивалдең ойоштороу комитетынан.
Проектты ойоштороусылар – Башҡортостан Республикаһының Мәҙәниәт министрлығы һәм Республика халыҡ ижады үҙәге.
Продюсер — Башҡортостан Республикаһының атҡаҙанған артисы Рөстәм Ғиззәтуллин.
Жюриҙа – башҡорт эстрадаһы йондоҙҙары.
Башҡортостанда яңы ер законын контролдә тотоу буйынса эшсе төркөм булдырылды
Башҡортостанда дәүләт власы һәм урындағы үҙидара органдары араһында дәүләт милке сикләнмәгән ер биләмәләрен биреү буйынса вәкәләттәрҙе бүлеү тураһында ҡануниәттең үтәлешен күҙәтеү буйынса эшсе төркөм булдырылды.
Уның составына, республика парламенты депутаттары менән бер рәттән, прокуратура, республика хөкүмәте, Башҡортостан Башлығының муниципаль берәмектәр менән үҙ-ара эш итеү буйынса идаралығы, Башҡортостан Башлығы ҡарамағындағы Кеше хоҡуҡтары һәм граждандар йәмғиәте институттарын үҫтереү советы вәкилдәре инде.
Эшсе төркөмдө парламенттың урындағы үҙидара, граждандар йәмғиәте институттарын үҫтереү һәм киң мәғлүмәт саралары комитеты рәйесе Салауат Хөсәйенов етәкләй.
«Хәҙер төп бурыс – закон халыҡҡа проблемалар тыуҙырмаһын, ә ыңғай үҙгәрештәргә килтерһен өсөн уны контролдә тотоу, – тип билдәләне Башҡортостан Дәүләт Йыйылышы рәйесе Константин Толкачев.
– Халыҡтан килгән мөрәжәғәттәргә һәм ялыуҙарға иғтибар итербеҙ, ҡатмарлы хәлдәр килеп тыуған осраҡта урындағы хакимиәттәр менән бергә асыҡларбыҙ.
Етешһеҙлектәр табылһа, законды ҡайтанан әҙерләрбеҙ».
Кадрҙар проекты еңеүсеһе Башҡортостандың Транспорт министрлығында етәксе вазифаһына тәғәйенләнде
Башҡортостан Республикаһы Башлығы Радий Хәбиров 17 ноябрҙә Айрат Сабировты транспорт һәм юл хужалығы министры урынбаҫары итеп тәғәйенләү тураһында бойороҡҡа ҡул ҡуйҙы.
Ведомствоның сайтында хәбәр ителеүенсә, Айрат Сабиров 1984 йылда Благовещенда тыуған.
Өфө дәүләт авиация техник университетын тамамлаған.
Хеҙмәт эшмәкәрлеген «Өфө тепловоз ремонтлау заводы»нда инженер булып башлай, артабан цех начальнигы урынбаҫары вазифаһына тиклем үрләй.
«Башминералресурс» яуаплылығы сикләнгән йәмғиәте генераль директорының логистика буйынса урынбаҫары вазифаһынан дәүләт хеҙмәтенә күсте.
«Башкортостан лидерҙары» кадрҙар проекты еңеүсеһе.
Министрҙың яңы урынбаҫары Транспорт һәм юл хужалығы министрлығында Башҡортостан биләмәһендә тимер юл, эске һыу һәм һауа транспорты эшен ойоштороу өсөн яуаплы.
Өфөнөң «Ҡашҡаҙан» паркына 20 метрлыҡ шыршы ҡуйылды
Фото: Өфө хакимиәте сайты
17 ноябрҙә Өфөнөң «Ҡашҡаҙан» паркына 20 метрлыҡ шыршы ҡуйылды.
Ул Нуриман районынан килтерелгән.
«Урман ҡупшыҡайын Өфөгә махсус техника һәм кран ярҙамында алып килдек, — тип һөйләне «Сипайлово» муниципаль бюджет учреждениеһы начальнигы урынбаҫары Ильмир Шәймәрҙәнов.
— Ағасты ҡуйыу – мәшәҡәтле эш.
Байрамды ҡаршы алыу өсөн киләһе аҙым – шыршыны биҙәү».
Тиҙҙән бында тауҙар, лабиринттар һәм боҙ һындары менән әкиәти ҡаласыҡ та барлыҡҡа килә, тип хәбәр ителә ҡала мэрияһы сайтында.
Башҡортостанда элекке ҡатынын үлтереүҙә ғәйепләнеүсе Тәфтиш изоляторына урынлаштырылды
Фото: Башҡортостан Республикаһы судтарының берләшкән матбуғат хеҙмәте
Башҡортостандың Ҡырмыҫҡалы район-ара суды тәфтишсенең Данил Лоғмановҡа ҡарата хөкөм сараһын һайлау тураһында үтенесен ҡараны.
Хәтерегеҙгә төшөрәбеҙ, ир балалар баҡсаһында элекке ҡатынын үлтереүҙә ғәйепләнә.
Башҡортостан Республикаһының Тәфтиш комитеты мәғлүмәттәре буйынса, 17 ноябрҙә көндөҙгө сәғәт бер тирәһендә Лоғманов Иҫке Ҡыйышҡы ауылындағы балалар баҡсаһында низағ ваҡытында өс тапҡыр ҡатындың күкрәгенә бысаҡ менән сәнскән.
Тәрбиәсе ашығыс ярҙам машинаһында йән биргән.
«Ғәйепләнеүсе үтенесте ҡәнәғәтләндереүгә ҡаршы булманы.
Суд ике айға – 2021 йылдың 17 ғинуарына тиклем һаҡ аҫтына алырға тигән ҡарар сығарҙы», — тип хәбәр иттеләр Башҡортостан Республикаһы судтарының берләшкән матбуғат хеҙмәтенән.
Ҡарар әлегә законлы көсөнә инмәгән.
Алдан хәбәр ителгәнсә, туғандары ирҙең ҡатынын ныҡ көнләшеүе хаҡында һөйләгән. Айырылышҡандан һуң бигерәк тә.
Бысаҡ тотоп, уны ауыл буйлап баҫтырып йөрөгән, өйөн яндырған.
Ир менән ҡатын ике бала тәрбиәләп үҫтергән.
Республикала «Иң популяр башҡорт блогеры» конкурсы старт алды
Башҡортостан Республикаһының Мәғариф һәм фән министрлығы Башҡорт телен һаҡлау һәм үҫтереү фонды менән берлектә 2020 йылдың 16 ноябренән 12 декабренә тиклем «Иң популяр башҡорт блогеры» конкурсын ойошторҙо.
Конкурс Башҡорт теле көнөнә арналған һәм социаль селтәрҙәрҙә үҫеп килгән быуын, йәштәр араһында башҡорт телен популярлаштырыуға йүнәлтелгән.
Унда мәктәп уҡыусылары (12 йәштән), юғары һәм һөнәри белем биреү ойошмалары студенттары ҡатнашырға мөмкин.
Ҡатнашыу өсөн конкурс тураһында положение менән ентекләп танышырға һәм 8 декабргә тиклем bestblog2020@mail.ru электрон адресына ғариза ебәрергә кәрәк.
Дәғүәсенең блогына башлыса башҡортса мәғлүмәт һалынырға һәм конкурстың маҡсатына тап килергә тейеш.
Еңеүселәргә һәм призерҙарға Мәғариф һәм фән министрлығының дипломдары, ҡиммәтле бүләктәр ҡаралған.
Иң күп балл йыйған еңеүсегә шулай уҡ 12 декабрҙә «Арт-Квадрат» биләмәһендә популяр блогерҙар, билдәле веб-ресурстар әҙерләүселәр ҡатнашлығындағы «Башҡорт теле: яңы ҡараш 2.0» сараһына саҡырыу тапшырыла.
Башҡортостанда пандемия башланғандан алып COVID-19 йоҡтороуҙың максималь һаны теркәлде
Башҡортостанда тәүлек эсендә коронавирус йоҡтороуҙың 125 яңы осрағы асыҡланды, тип хәбәр иттеләр республиканың Һаулыҡ һаҡлау министрлығынан.
Был — пандемия башланғандан алып коронавирус инфекцияһын йоҡтороу һаны буйынса яңы антирекорд.
Бынан алда COVID-19 менән ауырыған яңы пациенттарҙың максималь һаны 17 ноябрҙә асыҡланғайны — 121 осраҡ.
Пандемия башланғандан алып бөтәһе 12 809 сирле иҫәпләнә.
Әле 356 пациент стационарҙа дауалана.
Уларҙың 32-һе – ауыр хәлдә, 11-е – үпкәне яһалма елләтеү аппаратында.
Коронавирус йоҡторған 1 107 кеше өйҙә дауалана.
Тәүлек эсендә 84 кеше сығарылды.
COVID-19 тағы бер ғүмерҙе өҙҙө, хәҙер мәрхүмдәрҙең дөйөм һаны – 71.
Һаулыҡ һаҡлау министрлығынан хәбәр итеүҙәренсә, ул Өфөнән 1948 йылғы ханым.
Раҫланған инфекциянан тыш, ханым икенсе типтағы диабеттан, ашҡаҙан сей яраһынан, хроник бөйөр сиренән яфаланған.
Шулай уҡ республикала дауахананан тыш пневмонияға рәсми статистика алып барыла.
Бер тәүлектә 389 дауахананан тыш пневмония осрағы асыҡланды.
Шул уҡ ваҡытта 376 кеше дауахананан сығарылды.
«Рәсәй тәмдәре» конкурсында халыҡ тауыш биреүе башланды: Башҡортостан 26 бренд тәҡдим итте
Башҡортостандың «Рәсәй тәмдәре» төбәк брендтары федераль конкурсында ҡатнашҡан 26 аҙыҡ-түлек бренды халыҡ тауыш биреүенә сығарылды.
Теләгән һәр кем бөгөндән үҙенең яратҡан ризығы өсөн тауыш бирә ала.
Башҡортостандың Ауыл хужалығы министрлығында республикала йәшәүселәрҙе халыҡ тауыш биреүендә яратҡан башҡорт брендын яҡларға саҡырҙылар. Ул конкурстың рәсми сайтында 19 ноябрҙән 2 декабргә тиклем дауам итә.
«Республикала һәм илдең башҡа төбәктәрендә йәшәүселәрҙе үҙ тауышы менән Башҡортостандың иң яҡшы аҙыҡ-түлек брендтарын яҡларға саҡырам.
Беҙҙең етештереүселәр «Рәсәй тәмдәре» конкурсына иң яҡшы продукцияны тәҡдим итте: бал, талҡан, ҡымыҙ, кеүәҫ, ҡорот, ҡаҙы, минераль һыу, үлән сәйе, ғөмүмән, беҙҙҙең хайран ҡалдырырлыҡ ризыҡтарбыҙ бар», — тип билдәләне Башҡортостан Республикаһы хөкүмәте премьер-министры урынбаҫары – ауыл хужалығы министры Илшат Фәзрахманов.
Хәтерегеҙгә төшөрәбеҙ, Башҡортостан — «Рәсәй тәмдәре» конкурсына ебәрелгән ғаризалар һаны буйынса алдынғы урында.
Улар – башҡорт балы, ҡымыҙ, Иглин балы, талҡан, ҡаҙы, алкоголһеҙ бал, ҡаҡланған дөйәғош ите, Бөрйән солоҡ балы, Иглин һуғаны, Учалы кеүәҫе, Ҡариҙел үләндәре, Башҡортостан экосалаты, башҡорт ҡорото, «Башҡорт сувениры» перәниге, Федоровка ҡаҙы, бешерелгән сәй, Урал батыр бәлзәме, Ҡыҙыл шишмә минераль һыуы, башҡорт бауырһағы, башҡорт соусы, башҡорт баллы сыры, ер еләге, «Ҡорғаҙаҡ», «Красноусол» минераль һыуҙары һәм башҡалар.
Башҡорт ризыҡтарын яратыусыларға һайлауы еңел түгел: һәр бренд тотош Рәсәйҙә танылыуға лайыҡ.
Иғтибар, боҙло ямғыр! Башҡортостандың Ғәҙәттән тыш хәлдәр министрлығы насар һауа торошо тураһында иҫкәртә
Башҡортостандың Ғәҙәттән тыш хәлдәр министрлығы республиканың төньяҡ райондарында йәшәүселәрҙе насар һауа торошо – боҙло ямғыр, боҙлауыҡ хаҡында иҫкәртә.
Синоптиктар мәғлүмәте буйынса, 19 ноябрҙә киске сәғәт 8-ҙән 20 ноябрь киске 8-гә тиклем көндөң аяҙлы-болотло булыуы фаразлана.
Яуым-төшөмһөҙ, төньяҡ райондарҙа бер аҙ ҡар, боҙло ямғыр, боҙлауыҡ, юлда тайғаҡ.
Ел көньяҡ-көнсығыштан, көньяҡтан секундына 9-14 метр.
Һауа температураһы төндә -9,-14, көньяҡ-көнсығышта -20, көндөҙ -3,-8 градус.
Өфөлә лә көндөң аяҙлы-болотло булыуы көтөлә.
Яуым-төшөмһөҙ.
Ел көньяҡ-көнсығыштан, көньяҡтан секундына 9-14 метр.
Һауа температураһы төндә -10,-12, көндөҙ -4,-6.
Башҡортостанда COVID-19 буйынса хәүеф төркөмөнә ҡараған кешеләргә робот шылтырата
Башҡортостанда COVID-19 буйынса хәүеф төркөмөнә ҡараған кешеләргә робот шылтыратып, ярҙамға мохтажмы-юҡмы икәндәрен һорай.
Тәү сиратта был шәкәр диабеты менән ауырығандарға ҡағыла.
«Берҙәм Рәсәй» партияһының төбәк бүлексәһенән хәбәр итеүҙәренсә, бөтәһе 146 меңдән ашыу кешегә шылтыратып сығыу бурысы тора.
Робот кешенең хәле һәм уның ярҙамға (табиптарҙың һәм ирекмәндәрҙең) мохтажлығы тураһында бөтәһе дүрт һорау бирә.
Һуңынан мәғлүмәткә анализ яһала һәм Һаулыҡ һаҡлау министрлығына, йәшәгән урын буйынса поликлиникаға йәки ирекмәндәргә тапшырыла.
Табиптарҙың һығымтаһы буйынса, Рәсәйҙә коронавирус буйынса ике төп хәүеф төркөмө – 60 йәштән өлкәндәр һәм шәкәр диабеты булғандар.
Өфөлә йөҙҙән ашыу яңы йыл шыршыһы ҡуйыла
Өфө Яңы 2021 йылды байрам итеүгә әүҙем әҙерләнә.
Мэрия мәғлүмәттәре буйынса, ҡалала өс баш ҡала, 16 район шыршыһы һәм күп фатирлы йорттарҙың ихаталарында, сауҙа предприятиелары биләмәләрендә 90-ға яҡын шыршы ҡуйыу күҙаллана.
Өфөнөң төп шыршылары Ленин исемендәге майҙанды, Салауат Юлаев майҙанын һәм Совет майҙанын биҙәй.
«Район» шыршылары һәм боҙ ҡаласыҡтарына килгәндә, яңы йыл ҡупшыҡайҙарының күпселеге Калинин районында ҡуйыла («Моторҙар эшләүселәр» мәҙәниәт һарайы алдындағы майҙанда; Инорс биҫтәһендә; Шакша биҫтәһендә; Кенәз, Базилевка ауылдарында биш төп һәм күп фатирлы йорттар, сауҙа предприятиелары биләмәләрендә 26 шыршы).
«Шыршы бумы» буйынса икенсе урында – Киров районы (Мөбәрәков урамында бер төп һәм күп фатирлы йорттар, магазиндар биләмәләрендә 21 шыршы).
Өсөнсө урын Октябрь районында («Ҡашҡаҙан» паркында, Спорт һарайы алдындағы майҙанда һәм Нуғай ауылында өс төп һәм күп фатирлы йорттар, магазиндар биләмәләрендә 12 шыршы).
Артабан Дим («Дим» мәҙәниәт һәм ял паркы янында бер төп һәм күп фатирлы йорттар, магазиндар биләмәләрендә 11), Орджоникидзе (С. Орджоникидзе исемендәге майҙанда, Тимашево, Яңы Черкассы ҡасабаларында өс төп һәм күп фатирлы йорттар, магазиндар биләмәләрендә 8), Совет (Өфө балалар филармонияһы алдындағы майҙанда бер төп һәм күп фатирлы йорттар, магазиндар биләмәләрендә 10) һәм Ленин («Тулҡын» паркы алдындағы майҙанда, «Йәдкәр» мәҙәниәт һарайы янында ике төп һәм күп фатирлы йорттар, магазиндар биләмәләрендә ике) райондары килә.
Башҡортостан спортсыһы ҡул һуғышы буйынса Донъя кубогында «бронза» алды
Ҡул һуғышы буйынса Донъя кубогында 12 илдән 200-ҙән ашыу спортсы ҡатнашты.
Минскиҙа башҡорт спортсыһы Артур Сөләймәнов Белоруссия, Молдова, Үзбәкстан, Тажикстан, Иран, Греция, Чехия һәм башҡа дәүләттәрҙең вәкилдәре менән көс һынашты.
Рәсәйҙең йыйылма командаһы составында республика исеменән сығыш яһаған спортсы (80 килограмға тиклем) халыҡ-ара ярышта бронза миҙал яуланы.
Өфөлә ЮХХДИ хеҙмәткәрҙәре юлдарҙа бурыслыларҙы асыҡлай
Өфөлә «Бурыслы» иҫкәртеү операцияһы башланды, уның төп маҡсаты – штраф түләмәүселәрҙе асыҡлау һәм яуаплылыҡҡа тарттырыу.
Был хаҡта баш ҡаланың Дәүләт автоинспекцияһынан хәбәр иттеләр.
Штрафты ҡарар көсөнә ингәндән һуң 60 көн эсендә түләргә кәрәк.
Юғиһә уны икеләтә күләмдә тура килә.
Бындай ҡануниәт бурыслы водителдәрҙе 15 тәүлеккә ултыртыу мөмкинлеген күҙ уңында тота.
Штрафты ҡарар сығарылған көндән башлап 20 көн эсендә түләгән осраҡта, штрафтың суммаһынан 50 процент ҡына түләргә мөмкин.
ЮХХДИ хеҙмәткәрҙәре бөтә водителдәрҙе бурысы булыу-булмауға тикшерә.
Түләнмәгән штраф тураһында мәғлүмәтте ЮХХДИ рәсми сайтында йәки дәүләт хеҙмәттәре сайтында алырға була.
Өфөлә актер Заһир Вәлитовҡа мемориаль таҡтаташ асылды
Өфөлә Мәжит Ғафури исемендәге Башҡорт академия драма театрының билдәле актёры Заһир Вәлитовҡа тантаналы рәүештә мемориаль таҡтаташ асылды.
Хәтерегеҙгә төшөрәбеҙ, ул 2019 йылдың февралендә баҡыйлыҡҡа күсте.
Таҡтаташ Ғафури урамында Рәсәйҙең һәм Башҡортостандың халыҡ артисы, Салауат Юлаев исемендәге дәүләт премияһы лауреаты йәшәгән 48-се йортҡа ҡуйылды.
Иҫтәлекле таҡтаташҡа Мостай Кәримдең «Оҙон-оҙаҡ бала саҡ» автобиографик повесынан юлдар яҙылған: «Донъяның ярҙары икәү. Уларҙың береһе – фанилыҡ, икенсеһе – мәңгелек, ә уртанан Замана аға...».
Ошо әҫәр буйынса спектаклдә Заһир Вәлитов Шағир ролен уйнаны һәм әлеге роль өсөн Салауат Юлаев исемендәге премияға лайыҡ булды.
Сараны асыу тантанаһында власть органдары, киң мәғлүмәт саралары вәкилдәре, театр йәмәғәтселеге, Заһир Вәлитовтың коллегалары һәм туғандары ҡатнашты.
Өфөлә Радий Хәбиров «Кәрим Хәкимовтың йәнле китабы»ның исем туйында ҡатнашты
Фото: тура трансляциянан скриншот
Өфөлә Әхмәтзәки Вәлиди исемендәге Милли китапханала күренекле совет дипломаты Кәрим Хәкимовтың тыуыуына 130 йыл тулыуға арналған «Кәрим Хәкимовтың йәнле китабы» проектының исем туйы уҙҙы. Хәтерегеҙгә төшөрәбеҙ, проект башҡорт һәм рус телдәрендә 44 битлек «Абдул-Азиз һәм Кәрим: геройҙар ваҡыты» комиксынан тора.
Бөтәһе 3160 дана сығарылды, улар республика китапханаларына таратыла.
Исем туйында Башҡортостан Башлығы Радий Хәбиров, рәссам, проекттың продюсеры Камил Буҙыҡаев һәм «Муха» студияһының ижади төркөмө ҡатнашты.
Саранан тура трансляция алып барылды.
«Кәрим Хәкимов — һоҡланғыс һәм фажиғәле яҙмышлы кеше.
Беҙҙә республикабыҙҙы данлаған исемдәр күп әле, беҙҙең халыҡ, әммә беҙ уларға тейешле иғтибар бүлмәйбеҙ.
Энтузиастар, хөкүмәтебеҙ эшмәкәрлеге һөҙөмтәһендә Кәрим Хәкимовтың хәтерен мәңгеләштереү өсөн байтаҡ эш башҡарыла.
Тарих – артабанғы үҫеш факторҙарының береһе.
Был тарих – күмәкләп алып барырға тейешле эштең бер өлөшө, — тип билдәләне Радий Хәбиров.
— Бының тарихи шәхес хаҡында проект та, башҡорт телен өйрәнеү өсөн методик ҡулланма ла булыуы миңә бик оҡшай».
Идея авторы һәм проекттың продюсеры Камил Буҙыҡаев проект өҫтөндә эштең йәй буйына һәм аҙыраҡ көҙ көнө алып барылыуы хаҡында һөйләне.
«Ғәрәп дуҫтарыбыҙ был комиксты Сәғүд Ғәрәбстанында таратыу өсөн ғәрәп телендә эшләүебеҙҙе һорай.
Комикста королева ғаиләһе ағзалары ла һүрәтләнә.
Сәғүд Ғәрәбстанында яҡташыбыҙҙың легендар шәхес булыуын белеү күңелгә хуш килде.
Уның исемен тергеҙеү эшен алып барабыҙ.
Уның һүҙҙәренсә, артабан Сәғүд Ғәрәбстанында, Англияла һәм Рәсәйҙә Кәрим Хәкимов тураһында документаль һәм нәфис фильм төшөрөү, шулай уҡ «Муха» студияһы менән берлектә йәнһүрәт эшләү планлаштырыла.
Ҡунаҡтарҙы Кәрим Хәкимов тураһында буласаҡ фильмдың тизеры һәм Милли китапхана фондынан дипломаттың тормошона, эшмәкәрлегенә бәйле материалдар күргәҙмәһе менән таныштырҙылар.
Өфөнөң балалар поликлиникалары ашығыс ярҙам күрһәтеү өсөн яңы автомобилдәр алды
Бөгөн Өфө балалар поликлиникаларының баш табиптарына балаларға ашығыс медицина ярҙамы күрһәтеү өсөн илебеҙҙә сығарылған алты Lada Granta Universal автомобиле асҡыстары тапшырылды.
Улар быйыл республика бюджеты аҡсаһына һатып алынды.
Ошо маҡсатҡа 3,1 миллион һум йүнәлтелде.
Автомобилдәр Өфөнөң 17-се ҡала балалар клиник дауаханаһына һәм баш ҡаланың 2, 3, 4, 5, 6-сы поликлиникаларына бүленде.
Башҡортостан Башлығы Хакимиәте етәксеһе Александр Сидякин сәләмләү һүҙендә ашығыс ярҙам машиналарын Педиатр көнөндә һәм Бөтә донъя бала көнөндә тапшырыуҙың символик мәғәнәгә эйә булыуын билдәләне.
«Бөгөн һеҙгә тапшырылған автомобилдәр тағы йөҙләгән һәм меңләгән ғүмерҙе ҡотҡарыр.
Быйыл иңегеҙгә ятҡан йөкләмә ғәйәт ҙур, ләкин һеҙ был эште намыҫ менән башҡараһығыҙ», — тине ул, медицина хеҙмәткәрҙәренә һәм ашығыс ярҙам водителдәренә мөрәжәғәт итеп.
Республиканың һаулыҡ һаҡлау министры Максим Забелин һүҙҙәренсә, һуңғы йылдарҙа ашығыс медицина ярҙамын үҫтереүгә, атап әйткәндә, хеҙмәттең матди-техник базаһын камиллаштырыуға ҙур иғтибар бүленә.
Ул медицина хеҙмәткәрҙәренә һәм водителдәргә ошо ҡатмарлы осорҙа фиҙакәрлек һәм эш өсөн рәхмәт белдерҙе.
«Һеҙгә ҙур яуаплылыҡ йөкмәтелгән, һеҙ балалар һаулығы өсөн яуап бирәһегеҙ.
Балаларҙың ғүмерен ҡотҡарыу тиҙ арала дөрөҫ ҡарарҙар ҡабул итә белеүегеҙгә бәйле.
Хәҙерге ваҡытта амбулатор шарттарҙа балаларға медицина ярҙамы күрһәтеү – бик мөһим һәм яуаплы участка.
Шуға күрә беҙ артабан да һеҙҙең өсөн һәйбәт шарттар булдырыуҙы дауам итербеҙ», — тине Һаулыҡ һаҡлау мингистрлығы башлығы.
Башҡортостанда COVID-19 йоҡторған 36 кеше – ауыр хәлдә, 12 пациент – үпкәне яһалма елләтеү аппаратында
Башҡортостанда тәүлек эсендә коронавирус йоҡтороуҙың 124 осрағы асыҡланды.
Бер тәүлектә дауахананан тыш пневмония осраҡтары һаны – 394.
Һаулыҡ һаҡлау министрлығының 20 ноябргә мәғлүмәттәре буйынса, сирлеләрҙең дөйөм һаны 12933-кә етте.
Әлеге ваҡытта 368 кеше стационарҙа дауалана.
Уларҙың 36-һы – ауыр хәлдә, 12 пациент – үпкәне яһалма елләтеү аппаратында.
COVID-19-ҙан ике яңы үлем осрағы теркәлде.
Һаулыҡ һаҡлау министрлығы мәғлүмәттәренә ярашлы, мәрхүмдәрҙең дөйөм һаны – 73 кеше.
Сирлеләрҙең күпселеге, Һаулыҡ һаҡлау министрлығы статистикаһына ярашлы, Өфө, Салауат, Нефтекама ҡалаларына, Туймазы һәм Бәләбәй райондарына тура килә.
Республикала 1166 кеше амбулатор дауалана.
Бер тәүлектә — 51, бөтәһе 11326 кеше дауахананан сығарылды.
Пневмониянан дауаланып сыҡҡан пациенттар — 391.
Бөтәһе 1590022 тикшереү үткәрелгән, 1538219 кеше тикшерелгән.
Бер тәүлектә 11473 тикшереү уҙғарылған, 11135 кеше тикшерелгән.
Йыл аҙағына тиклем йәнә алты ашығыс медицина ярҙамы машинаһын һатып алыу планлаштырыла.
Республикабыҙ театрҙарының спектаклдәре «Алтын битлек» исемлегенә инде
Башҡортостандан ике театрҙың спектаклдәре Рәсәйҙең «Алтын битлек» театр премияһының «Эксперт советы фекеренсә 2019-2020 йылдар миҙгеленең билдәле спектаклдәре» исемлегенә инде.
Тәүгеһе – ҡуйыусы дирижер Артем Макаровтың һәм театр оркестрының эше өсөн  Башҡорт опера һәм балет театрының «Конек-Горбунок» балеты.
Икенсе спектакль — Мәжит Ғафури исемендәге Башҡорт драма театрының «Гөлбостан»ы, режиссеры Айрат Абушахманов.
XXVII фестивалде уҙғарыу датаһы һуңғараҡ иғлан ителә.
Бөгөн матбуғат конференцияһында «Алтын битлек»тең директоры Мария Ревякина киләһе йылда Достоевскийҙың 200 йыллығына махсус программа буласағын әйтте.
Башҡортостанда ҡайһы бер кластар өсөн дистанцион уҡыу оҙайтылды
Башҡортостандың ҡайһы бер уҡыусылары өсөн дистанцион уҡыу оҙайтылды.
Ҡарар 20 ноябрҙә яңы коронавирус инфекцияһына ҡаршы көрәш буйынса төбәк оператив штабы ултырышында ҡабул ителде.
Сара 6-10-сы кластарға ҡағыла, тип хәбәр итте «Подслушано в Башкирии» телеграм-каналы.
Ул кәмендә 29 ноябргә тиклем дауам итә.
Башланғыс класс уҡыусылары, бишенселәр һәм ун беренселәр мәктәпкә бара.
«Башинформ» агентлығы хәбәр иткәнсә, Башҡортостан Башлығы Радий Хәбиров «Юғары әҙерлек» режимын индереү тураһында указға сираттағы төҙәтмәләр индерҙе.
Рәсәйҙә айырылышҡан парҙарға никахты тарҡатыу тураһында таныҡлыҡ биреү туҡтатыла
Рәсәйҙә айырылышҡан парҙарға никахты тарҡатыу тураһында таныҡлыҡ биреү туҡтатыла.
Документ һанлы була, тип хәбәр итте федераль киң мәғлүмәт саралары Федераль һалым хеҙмәте башлығы Даниил Егоровҡа һылтанма менән.
Уның һүҙҙәренсә, 1926 йылдан башлап ҡағыҙҙа яҙылған барлыҡ гражданлыҡ хәле акттары һанлы форматҡа күсерелә.
Артабан ҡағыҙ бланктарҙың ҡайһы бер төрҙәренән бөтөнләй баш тартырға йыйыналар.
Ләкин сарала тантаналыҡты һаҡлау өсөн никах теркәү тураһында ҡағыҙ таныҡлыҡты тапшырыу дауам итә.
Росстат мәғлүмәттәре буйынса, быйыл ғинуарҙан алып сентябргә тиклем Башҡортостанда 10 315 ғаилә тарҡалған, 14 853 пар өйләнешкән.
Башҡортостанда вандалдар донъя әһәмиәтендәге объектта тәртипһеҙлек ҡылған
Башҡортостандың Салауат районында «Янғантау» геопаркының төп иҫтәлекле урындарының береһе тип һаналған «Мәсетле» геологик киҫелешендә билдәһеҙ вандалдар мәғлүмәт стендтарын, беседканы емергән һәм ватыҡ шешәләр өйөмө ҡалдырып киткән.
Был хаҡта телеграм-каналдар хәбәр итте, геопарктың матбуғат хеҙмәтендә лә ошо фактты раҫланылар.
Зыяндың суммаһы билдәһеҙ.
Полиция хулигандарҙы эҙләй.
«Мәсетле» геологик киҫелеше — Рәсәйҙә берҙән-бер үҙенсәлекле тәбиғәт ҡомартҡыһы.
Ул – асыҡ ҡая, һуңғы 280 миллион йылда ер өҫтөнөң барлыҡҡа килеүе буйынса күргәҙмә әсбап.
Объектты өйрәнеү өсөн бөтә донъянан ғалимдар килә.
Киҫелеш урынында геологик музей төҙөү планлаштырыла.
Республикала синоптиктар ял көндәренә һәм киләһе аҙнаға һауа торошон хәбәр итте
Башҡортостанда синоптиктар ял көндәренә һәм киләһе аҙнаға һауа торошон хәбәр итте.
Аҙна башында һалҡын үтеп ингәндән һуң, ниһайәт, республикала ошо ваҡыт өсөн ғәҙәти һауа температураһы көтөлә.
Бер аҙ ҡар яуа, ләкин боҙло ямғыр булыуы ихтимал, юлдарҙа боҙлауыҡ.
Шәмбе һәм йәкшәмбе көндәрендә төнгө сәғәттәрҙә -9, -14, республиканың көньяҡ-көнсығышында -20 градус булыуы ихтимал.
Көндөҙ һауа температураһы башлыса -2,-7 градус.
Яуым-төшөм көтөлмәй, төндә һәм иртән томан төшөүе мөмкин, урыны менән боҙлауыҡ һаҡлана.
Киләһе аҙнаның башында Башҡортостанға көнбайыштан яуым-төшөм ихтималлығын арттырған түбән баҫым яҡынлаша.
Күкте болот ҡаплағанда һауа температураһы төндә юғарыраҡ була, тип фаразлай Башгидромет.
Хәтерегеҙгә төшөрәбеҙ, 14 ноябрҙән республикала уртаса һауа температураһының норманан 4-6 градусҡа түбән булыуы күҙәтелә.
COVID-19-ҙың тәүге дүрт билдәһе аталды
Дүрт һиҙелер-һиҙелмәҫ билдә кешенең яңы коронавирус инфекцияһын йоҡтороуы хаҡында һөйләргә мөмкин.
Улар – ашҡаҙан менән бәйле проблемалар, конъюнктивит, хәтерҙең, аҡыл һәләтенең насарайыуы һәм арыусанлыҡ.
Был турала Британияның Daily Express баҫмаһына һылтанма менән ТАСС хәбәр итте.
Ғалимдар үҙҙәренең һығымталарында 36 ғилми тикшеренеүгә таяна.
Ковидтың беренсе билдәһенә килгәндә, уға күңел болғаныу, ҡоҫоу, эс китеү һәм аппетит юғалыу хас.
Был билдәләр пациент тап коронавирус менән сирләй тигәнде аңлатмай, ләкин уларға иғтибар итергә һәм табип саҡыртырға кәрәк, тип билдәләй эксперттар.
Американың офтальмология клиникаһы һуңынан коронавирус раҫланған кешеләрҙең 1-3% икенсе билдәнең — конъюнктивиттың барлыҡҡа килеүен әйтә.
Лондондың Империя колледжы ғалимдары билдәләүенсә, хәтерҙең һәм аҡыл һәләтенең насарайыуы ла ковидтың тәүге билдәләре булыуы ихтимал.
Ирландияның Тринити-колледжында тикшеренеүселәр коронавирусҡа ыңғай тест алған пациенттарҙың яртыһына арығанлыҡ хас, тигән һығымтаға килгән.
Ул һауыҡҡандан һуң тағы ун аҙна һаҡланыуы мөмкин.
Башҡортостан Башлығы юғары әҙерлек режимы тураһында указға үҙгәрештәр индерҙе
Республика Башлығы Радий Хәбиров коронавирус таралыу хәүефенә бәйле юғары әҙерлек режимы тураһында указға үҙгәрештәр индерҙе.
Документтың яңы редакцияһына ярашлы, 65 йәштән өлкәндәр, шулай уҡ хроник сирлеләр өсөн индерелгән мотлаҡ изоляция тәртибе 10-ынан 23 ноябргә һәм 24-енән 30 ноябргә тиклем билдәләнә.
Был – ауырығанлыҡ ҡағыҙҙарын иҫәпләү өсөн рәсми процедура.
Халыҡ өсөн изоляция тәртибе үҙгәрмәй.
Шулай уҡ Башҡортостан Республикаһының Мәғариф һәм фән министрлығы бушлай туҡланыуға хоҡуҡлы (башланғыс кластарҙан тыш) уҡыусыларға аҙыҡ-түлек йыйылмаһын таратыуҙы ойоштора.
Республика Башлығы иҫерек водителдәрҙең машиналарын тартып алырға тәҡдим итте
Республика Башлығы Радий Хәбиров Башҡортостандың транспорт һәм юл хужалығы министры Алан Марзаевҡа юл-транспорт ваҡиғаларында һәләк булғандар һанының артыуына бәйле хәлде төҙәтеү өсөн һуңғы мөмкинлек бирҙе.
Республика Башлығы бөгөн хөкүмәттә уҙған оператив кәңәшмәлә милли проекттың маҡсатлы күрһәткестәре булыуын хәтергә төшөрҙө.
2030 йылға республикала юл-транспорт ваҡиғаларында вафат булғандарҙың һаны йылына 160 кешенән артмаҫҡа тейеш, быйыл ошо һан әле үк 404 кеше тәшкил итте.
Радий Хәбиров иһә был күрһәткесте йылына 400 кешенән арттырмау бурысын ҡуйғайны.
«Һеҙҙең команда мин ҡуйған бурыстарҙы үтәй алмай.
Ә улар нигеҙләнгән ине. Был турала уйланырға сәбәп бар.
Мин Рәсәй Президенты ҡуйған бурысты һеҙҙең менән йәки һеҙһеҙ үтәрмен.
Һеҙгә тағы бер мөмкинлек бирәм», — тине республика етәксеһе.
Ул декабрь уртаһында юл хәрәкәте хәүефһеҙлеге темаһына арналған ҙур кәңәшмә үткәрергә ҡушты.
Радий Хәбиров Башҡортостан Хөкүмәтенә һәм Дәүләт Йыйылышына бер нисә тапҡыр иҫерек килеш рулгә ултырған водителдәрҙең автомобилен конфискациялау буйынса закон башланғысын әҙерләргә һәм шуның менән Дәүләт Думаһына мөрәжәғәт итергә тигән тәҡдим индерҙе.
«Беҙҙә күп аварияларға юлдар ғына түгел, ә иҫерек водителдәр сәбәпсе.
Бына шундай әҙәмдәр балаларҙы үлтерә, уларҙың транспортын тартып алырға кәрәк.
Башҡаса килеп сыҡмай, күрәһең.
Мин ҡаты саралар яҡлы түгелмен, ләкин ошондай аҙымға ла барырға тура килер.
Башҡа төбәктәрҙән күп кенә коллегалар был тәҡдимде хупларға әҙер, федераль министрлыҡта уҙған кәңәшмәлә улар был хаҡта әйткәйне», — тине Башҡортостан Башлығы.
Башҡортостандың баш ҡалаһында «Мисс Өфө — 2020» билдәләнде
Өфөлә «Мисс Өфө — 2020» матурлыҡ конкурсы тамамланды.
Унда бөтәһе 12 һылыуҡай ҡатнашты.
Конкурс һөҙөмтәләре буйынса «Мисс Өфө — 2020» исемен һәм төп бүләкте 20 йәшлек Илүзә Иҫәндәүләтова яуланы.
Ул Аҡмулла исемендәге Башҡорт дәүләт педагогия университетының III курсында уҡый.
Заманса бейеүҙәр, керамика, һүрәт төшөрөү һәм моделинг менән мауыға, шулай уҡ саңғыла шыуырға һәм баскетбол уйнарға ярата.
«1-се вице-Мисс Өфө» исемен Карина Селиванова алды, «2-се вице-Мисс Өфө» — Юлия Казакова, «3-сө вице-Мисс Өфө» — Альбина Абдуллина, «4-се вице-Мисс Өфө» — Диана Билалова.
«Йәш Өфө һылыуҡайы» һәм «Тамашасылар һөйөүе» исемен Аделина Сәлимова яуланы.
Уҡыусыларҙы Кәрим Хәкимовтың 130 йыллығына арналған интернет-викторинаға саҡыралар
Уҡыусыларҙы Башҡортостанда тыуып үҫкән күренекле совет дипломаты Кәрим Хәкимовтың тыуыуына 130 йыл тулыуға арналған интернет-викторинаға саҡыралар.
Унда республика мәктәптәренең 6-11-се класс уҡыусылары ҡатнаша ала.
Интернет-викторинала ҡатнашыу өсөн 23 ноябрҙә сайтта теркәлергә кәрәк.
Сараны уҙғарыу ваҡыты – 24 ноябрҙә иртәнге сәғәт 10-дан киске 5-кә тиклем.
Ҡатнашыусыларға яуаптарҙың варианттары менән 40 һорау бирелә, шуларҙан 60 минут эсендә дөрөҫ яуапты һайлап алырға кәрәк.
Интернет-викторинанан һуң һәр ҡатнашыусыға сертификат тапшырыла.
Уның положениеһы менән Башҡортостан Республикаһының Мәғариф һәм фән министрлығы сайтында танышырға мөмкин.
Ойоштороусылар — 2020 йылда Кәрим Хәкимовтың тыуыуына арналған юбилей сараларын уҙғарыу барышында Башҡортостан Республикаһының Мәғариф һәм фән министрлығы.
Интернет-викторинаның маҡсаты — үҫеп килгән быуындың күренекле совет дипломатының тормошона һәм эшмәкәрлегенә ҡыҙыҡһыныуын арттырыу.
Республикала ковидҡа шик булған пациенттарға көн һайын 110 эпидбригада сыға
Башҡортостанда ковидҡа шик булған пациенттарға көн һайын 110 эпидемиологик бригада сыға. Уларҙың сирегенән аҙырағы – 25 бригада Өфөнө хеҙмәтләндерә.
Был хаҡта хөкүмәттәге оператив кәңәшмәлә республиканың һаулыҡ һаҡлау министры Максим Забелин белдерҙе.
Уның һүҙҙәренсә, бер тәүлектә йоғошло сирҙәр бригадаларына 700-ҙән ашыу саҡырыуға сығырға тура килә.
Уларҙың күпселеге Өфөлә – 415 осраҡ.
Министр шулай уҡ 23 ноябргә COVID-19 буйынса мәғлүмәттәр менән таныштырҙы.
Һуңғы тәүлектә төбәктә коронавирус йоҡтороуҙың 130 осрағы асыҡланды.
Шулай итеп, Башҡортостанда сирлеләрҙең дөйөм һаны 13 318-гә етте.
394 пациент стационарҙа дауалана, уларҙың 32-һе – ауыр хәлдә, 18-е үпкәне яһалма елләтеү аппаратында.
Әлеге көндә республикала йоғошло сир, шул иҫәптән дауахананан тыш пневмония менән ауырыған пациенттарға медицина ярҙамы күрһәтеү өсөн 5 800 койка әҙерләнгән.
Резерв 20% ашыу тәшкил итә.
Шулай уҡ эшләү өсөн шәхси һаҡланыу саралары, дарыуҙар запасы кәмендә дүрт аҙнаға етерлек.
Башҡортостан Башлығы изоляция тәртибен үтәүгә контролде көсәйтергә ҡушты
Башҡортостан Башлығы Радий Хәбиров ведомстволарҙы изоляцияны үтәүгә контролде көсәйтергә саҡырҙы.
Уның һүҙҙәренсә, 65 йәштән өлкән граждандар өсөн изоляция режимын индереүгә ике аҙна, әммә ошо йәш категорияһында сир йоҡторғандар һаны ике процентҡа ғына кәмегән.
«Был беҙҙең эшләп еткермәүебеҙ хаҡында һөйләй, Ғаилә, хеҙмәт һәм халыҡты социаль яҡлау министрлығының, ведомство-ара төркөмдәрҙең эшмәкәрлеге – һөҙөмтәһеҙ», — тине Радий Хәбиров.
Ул социаль хеҙмәт хеҙмәткәрҙәренең марттан алып арымай-талмай эшләүен билдәләне һәм уларға эштәре өсөн рәхмәт белдерҙе.
«Әлеге мәлдә эштең һөҙөмтәһеҙ икәнен теркәйем.
Нимә эшләргә икәнен уйларға кәрәк.
Беҙ һәр төрлө саҡырыуҙарға эш менән яуап бирәбеҙ: ситуация үҙәген ойошторабыҙ, госпиталдәр төҙөйбөҙ.
Бында лә эш итергә кәрәк», — тине республика Башлығы.
Ул шулай уҡ 65 йәштән өлкәндәрҙең изоляцияла ултырғанда ниндәй ярҙам сараларына иҫәп тоторға мөмкинлеген иҫтәренә төшөрөргә ҡушты.
Өфөлә скульптор, Салауат Юлаев һәйкәле авторы Сосланбәк Тавасиевтың күргәҙмәһе асыла
26 ноябрҙә Башҡортостан Республикаһының Милли музейында бөйөк скульптор Сосланбәк Тавасиевтың «Дан һәм батырлыҡ хаҡында» күргәҙмәһе асыла.
Ижади эштәр музейға скульпторҙың ғаилә архивынан һәм «Абрамцево» музей-ҡурсаулығынан килтерелә.
Билдәле сәнғәт әһеленең эштәре өс өлөштә тәҡдим ителә: «Сығанаҡтар, Советтар иле тарихы һәм оҫтарыу юлы»; «Яңы Абрамцево»; «Салауат Юлаев һәйкәле».
Сосланбәк Тавасиевтың 1930-1950 йылдарҙағы скульптура эскиздары һәм график эштәре, станокта гипстан, таштан, ағастан һәм бронзанан башҡарылған скульптуралары ваҡыт сағылыш тапҡан көсөргәнешле ижади процесс киңлеген тыуҙыра.
Күргәҙмәнең иң юғары нөктәһе – «Салауат Юлаев һәйкәле» бүлеге.
Күргәҙмә 20 декабргә тиклем дауам итә.
Сосланбәк Тавасиев (1894-1974) — күренекле скульптор-монументалист, Өфөлә урынлашҡан Салауат Юлаев һәйкәле авторы. 2020 йылдың февралендә Башҡортостан Республикаһы Башлығы уның хәтерен мәңгеләштереү тураһында указға ҡул ҡуйҙы.
Башҡортостанда Сосланбәк Тавасиев исемендәге стипендия булдырылған.
Башҡортостандан 18 йәшлек спортсы – бокс буйынса Европа чемпионы
Октябрьский ҡалаһынан 18 йәшлек Азалия Әминева юниорҙар араһында бокс буйынса Европа чемпионы исемен яуланы. Черногорияла үткән ярыштан һуң ул алтын миҙал менән бүләкләнде.
Шуны билдәләп үтәйек: ике йыл элек Азалия Европа чемпионатында көмөш миҙал алды.
Йәш боксер 2018 йылда Сербиялағы Халыҡ-ара турнирҙа ла еңеп, бокста алышыуҙың иң яҡшы техникаһы өсөн айырым наградаға лайыҡ булғайны.
Ҡыҙҙы чемпионлыҡҡа әҙерләгән тренер – Александр Савкин.
Арыҫлан Мөбәрәков исемендәге Сибай башҡорт драма театрында Шәүрә Шәкүрованың пьесаһы буйынса спектакль сәхнәләштерелә
Арыҫлан Мөбәрәков исемендәге Сибай башҡорт драма театрында яңы спектакль өҫтөндә эш бара.
Был юлы артистар йәш ҡуйыусы режиссер Регина Ишбулатова етәкселегендә Шәүрә Шәкүрованың «Зәңгәр томандар артында» драмаһы өҫтөндә эшләй (Гөлдәр Камалова тәржемәһе).
Премьера декабрь башына тәғәйенләнгән.
Әҫәр геройҙары – ауылдан Мәскәүгә килгән йәштәр буй етмәҫлек, ҡайҙалыр алыҫтағы бәхетте көтөп йәшәй.
Мәскәүҙә йәшәһәләр ҙә, уларҙың бөтә уйы Өфө һәм тыуған ауылы хаҡында.
Йәштәрҙең тормошо ҡайнап тора, улар ғашиҡ була, айырылыша, хыянат итә, файҙа алыу өсөн төрлө хәл-ваҡиғаларға тарый.
«Пьеса көнүҙәк, сөнки был күптәрҙе борсоған мәсьәлә.
Бөгөн йәштәр ҙә, олоһо ла, тигәндәй, яҡшы тормош эҙләп алыҫ яҡтарға юл тота.
Был күренеш, әлбиттә, ғаиләгә проблема өҫтәй.
Әҫәрҙең төп темаһы — яҡындарыңа булған һөйөү, ғаилә усағының тартыуы.
Был донъяла мөхәббәт етмәй, мөхәббәтһеҙ йорт бөтөнләй буш», — тип белдерҙеләр театрҙа.
Сәхнәне биҙәү һәм костюмдар авторы — Юлиә Сиражетдинова.
Ролдәрҙе Башҡортостан Республикаһының атҡаҙанған артисы Әлфирә Ғәлләмова, актерҙар Нәфис Сәйетов, Айбулат Ғүмәров, Морат Амантаев, Юлиә Мөхәмәтйәнова, Нәфисә Мәжитова, Гөлфиә Мәҡсүтова башҡара.
«Зәңгәр томандар артында» пьесаһы «Авторҙы — сәхнәгә!» халыҡ-ара драматургия конкурсында еңеп сыҡты, «Баденвайлер-2018», «Литодрама-2018» халыҡ-ара конкурстарында танылыу яуланы, 15-се әҙәбиәт Волошин конкурсы (Ҡырым), 13-сө «Драма ваҡыты» заманса драматургия конкурсы исемлектәренә инде.
Башҡортостанда әлегә бер тапҡыр ғына ҡуйылды (режиссер Айҙар Шәмсетдинов, БДУ) һәм ҙур уңышҡа өлгәште.
Республикала «Шыршы-2020» оператив-иҫкәртеү операцияһы башлана
2020 йылдың 23 ноябренән 31 декабренә тиклем Башҡортостанда йәш ылыҫлы ағастарҙы законһыҙ ҡырҡыуҙан һаҡлау буйынса «Шыршы-2020» оператив-иҫкәртеү операцияһы башлана.
Был хаҡта Башҡортостан Республикаһы Урман хужалығы министрлығының матбуғат хеҙмәте хәбәр итте.
«Әлеге көндә яңы йыл шыршыларын әҙерләү башланып ҡына тора, шуға күрә урман һағы инспекторҙары урман ҡануниәтен боҙоуҙы асыҡлау маҡсатында уларҙы әҙерләү урындарын ныҡлап тикшерә, — тип билдәләне федераль дәүләт урман һәм янғын күҙәтеүе бүлеге етәксеһе Юнир Садиҡов.
— Ошо операция барышында яңы йыл продукцияһын һатыу урындары буйлап рейдтар, шулай уҡ урман фонды ерҙәрен патрулләү ойошторола.
Законһыҙ ташылған продукцияны асыҡлау маҡсатында ЮХХДИ хеҙмәткәрҙәре менән берлектә дөйөм ҡулланылыштағы юлдарҙа тәүлек әйләнәһенә дежурлыҡ һәм стационар постар ҡуйылды».
Урман үҫентеләрен рөхсәтһеҙ ҡырҡҡан өсөн административ һәм енәйәт яуаплылығы ҡаралған.
Граждандарға – 3-4 мең һумға, вазифалы кешеләргә – 20–40 мең һумға, ойошмаларға 200-300 мең һумға тиклем административ штраф һалына.
Штрафтан тыш, закон боҙоусы урман фондына килтерелгән зыянды ҡапларға тейеш.
Әгәр зыяндың суммаһы  5000 һәм унан күберәк тәшкил итһә, законды боҙған өсөн ул енәйәт яуаплылығына тарттырыла. Ошо статья буйынса максималь яза – алты йылға иректән мәхрүм итеү.
«Ҡулланыусылар хоҡуғын яҡлау тураһында» законға ярашлы, һәр һатып алыусы яңы йыл продукцияһының рөхсәт менән һатылыуын раҫлаған документ талап итергә хоҡуҡлы.
Республика халҡы һәм ҡунаҡтары йәш ылыҫлы ағастарҙы законһыҙ ҡырҡыу, әҙерләү һәм рөхсәтһеҙ һатыу тураһында Башҡортостан Республикаһы Урман хужалығы министрлығының диспетчер хеҙмәтенә 8 (347) 218-14-14 телефоны буйынса хәбәр итергә мөмкин.
Башҡортостанда ноябрҙең һуңғы эш аҙнаһының башы һалҡын була
Башҡортостанда ноябрҙең һуңғы эш аҙнаһының башы һалҡын була.
Дүшәмбе, 23 ноябрҙә, көндөң аяҙлы-болотло, яуым-төшөмһөҙ булыуы көтөлә, көндөҙ төньяҡ-көнбайышта бер аҙ ҡар.
Ел көньяҡтан секундына 5-10 метр.
Һауа температураһы төндә -8, -13, аяҙытҡанда -21, көндөҙ -2, -7 градус.
Төндә һәм иртән автомобиль юлдарының айырым участкаларында шыйыҡ томан, күреү мөмкинлеге 1-2 саҡрым.
Республикала ноябрь аҙағы ғәҙәттәгенән бер градусҡа йылыраҡ була
Башҡортостанда ноябрҙең һуңғы ун көнө ғәҙәттәгенән йылыраҡ була.
Башгидрометта 30 ноябргә тиклем уртаса һауа температураһы тураһында мәғлүмәт бирҙеләр.
Рәсәйҙең Гидрометеорология үҙәге белдереүенсә, ноябрҙең өсөнсө декадаһында Башҡортостан Республикаһында уртаса һауа температураһының норманан бер градусҡа юғарыраҡ булыуы көтөлә.
Алдағы көндәрҙә Башҡортостанда бер аҙ ҡар яуыуы фаразлана.
Урыны менән һауа температураһы 20 градусҡаса һыуыта.
Башҡортостанда тәүлек эсендә 400-ҙән ашыу пневмония менән сирләү осрағы теркәлде
Башҡортостанда тәүлек эсендә 400-ҙән ашыу пневмония менән сирләү осрағы теркәлде.
Һаулыҡ һаҡлау министрлығының 24 ноябргә ҡарата мәғлүмәтенә ярашлы, бер тәүлектә дауахананан тыш пневмония осрағы 411-гә етте.
Шулай уҡ тәүлек эсендә 416 пациент дауаханан сығарылды.
Бөгөнгә коронавирус менән сирләгәндәр һаны — 13446, яңы пациенттар – 128.
Стационарҙа 353 кеше дауалана, уларҙың 36-һы – ауыр хәлдә, 13-ө – үпкәне яһалма елләтеү аппаратында.
Амбулатор дауаланыуҙа – 1499 кеше.
Бер тәүлектә — 92, бөтәһе 11518 пациент дауахананан сығарылды.
COVID-19-ҙан яңы үлем осраҡтары теркәлмәгән.
Рәсми мәғлүмәттәр буйынса, бөтәһе 76 кеше вафат булған.
Бөтәһе 1632171 тикшереү үткәрелгән, 1579321 кеше тикшерелгән.
Бер тәүлектә 10191  тикшереү уҙғарылған, 9966 кеше тикшерелгән.
Республикала башҡорт халҡының оҙон көйҙәрен башҡарыусыларҙың онлайн-фестивале башлана
Республикала башҡорт халҡының оҙон көйҙәрен башҡарыусыларҙың «Үлемһеҙ йырҙар» онлайн-фестивале башлана. Сара Башҡорт теле көнөнә арнала.
Фестивалдә 16 йәштән 65 йәшкә тиклем башҡорт оҙон көйөн һәүәҫкәр башҡарыусылар ҡатнаша ала.
Бының өсөн башҡорт халыҡ йырын башҡарып, өс минуттан артмаған видеороликты #үлемһеҙйырҙар2020 хэштегы менән социаль селтәргә һалырға кәрәк.
Онлайн-фестивалгә йомғаҡ 14 декабрҙә, Башҡорт теле көнөндә яһала.
Белешмә өсөн телефон: 8 (347) 289-65-50.
Башҡортостанда бөгөн ике меңгә яҡын кеше коронавирус менән сирләй
Башҡортостанда яңы коронавирус инфекцияһы рәсми раҫланған диагноздар һаны 13 446-ға етте.
Һуңғы тәүлектә 128 осраҡ асыҡланды, тип хәбәр итте республиканың COVID-19-ға ҡаршы көрәш буйынса оператив штабы.
Бөгөн 1852 кеше инфекция йоҡтороусы тип иҫәпләнә.
Уларҙың бөтәһе лә дауаханала йәки өйөндә дауалана.
Пандемия башланғандан алып 11 518 кеше сирҙе еңгән, шул иҫәптән һуңғы тәүлектә 92 пациент һауыҡҡан.
Вафат булыу осраҡтары тураһында оператив штаб әлегә хәбәр итмәй.
«Бәләбәй» йылдам социаль-иҡтисади үҫеш биләмәһендә ит эшкәртеү комбинаты төҙөлә
«Бәләбәй» йылдам социаль-иҡтисади үҫеш биләмәһендә заманса ит эшкәртеү комбинаты төҙөлә.
Инвестицияларҙың дөйөм күләме 10 миллиард һум кимәлендә тиерлек планлаштырыла. Был әлеге көндә республикала ҙур проекттарҙың береһе булып тора.
«Таврос» компанияһы предприятиела шәхси сусҡасылыҡ комплекстарында үҫтерелгән сусҡа итен эшкәртергә һәм комбинатта колбаса изделиелары, деликатестар етештерергә ниәтләй.
Һуғымдың ҡеүәте – йылына 1 миллион баш, әҙерләү — йылына 92 мең тонна.
Бөгөн Башҡортостан Башлығы Радий Хәбиров Бәләбәй районына эш сәфәре барышында төҙөлөш майҙансығы урынын ҡараны.
Башҡортостан ит компанияһының генераль директоры Ринат Зәйнуллин һөйләүенсә, предприятиеның дөйөм майҙаны яҡынса 70 мең квадрат метр була.
«Алдан уйланылғанса, 1200 яңы эш урыны булдырыла.
Тәрән эшкәртеү менән тулы ябыҡ цикл була.
Беренсе этапта ит-колбаса изделиелары производствоһынан тыш цехтар төҙөлә.
Компания проект-эҙләп табыу, ваҡытлыса электр менән тәьмин итеү, ваҡытлыса юл, төҙөлөш майҙансығы әҙерләү эштәренә миллион һумдан ашыу аҡса бүлде лә инде», — тип һөйләне Ринат Зәйнуллин.
Башҡортостан ит компанияһы булған инженер һәм транспорт инфраструктураларына технологик тоташтырыу мөмкинлектәре буйынса алдан килешеү документтарын алды. Һаҡлыҡ банкы һәм «Промсвязьбанк» менән проектҡа оҙайлы финанслау йәлеп итеү буйынса эш алып барыла.
Ноябрь аҙағына инфраструктура объекттары сығымдарын берлектә финанслауға ғариза төҙөү тамамлана.
Өфөлә «Йәш ғаилә - 2020» конкурсы еңеүселәре билдәле булды
Өфөлә «Йәш ғаилә» ҡала конкурсы еңеүселәре иғлан ителде.
Орджоникидзе районынан Хәсәновтар ғаиләһе еңеүсе тип танылды.
Хәҙер улар конкурстың республика этабында баш ҡала намыҫын яҡларға тейеш.
Ҡала хакимиәтенең матбуғат хеҙмәте мәғлүмәте буйынса, быйыл пандемия шарттарында сараны уҙғарыу концепцияһы яңынан ҡаралды.
Конкурс тамашасыһыҙ, телетапшырыу төшөрөү форматында үтте.
Өфөнөң иң шәп ғаиләһе исемен алыу өсөн ҡатнашыусыларға «Ғаилә стендабы», «Ғаилә ҡиммәттәренә социаль реклама» һәм «Интеллектуаль КВИЗ» һынауҙарында мөмкин тиклем күберәк балл йыйырға кәрәк ине.
Бәйге йомғаҡтары буйынса Нурзиә һәм Рөстәм Хәсәновтар, уларҙың балалары Нурсолтан, Сәлимә «иң шәп ғаилә» тип танылды.
Ғаилә башлығы Рөстәм нефть университетында уҡыта, ә Нурзиәгә күпмелер ваҡытҡа һөнәрен алмаштырырға тура килгән.
Ике йыл элек ул «Башҡортостан» гәзитендә хәбәрсе булып эшләгән, хәҙер иһә һатыу буйынса менеджер.
Улдары Нурсолтан музыка мәктәбендә баян класында уҡый, карате һәм шахмат менән шөғөлләнә.
Сәлимә һүрәт төшөрөү һәм гимнастика менән мауыға.
Ғаилә республика буйлап сәйәхәт итергә ярата, бергәләшеп Шүлгәнташ мәмерйәһенә, Торатауға һәм Мораҙым тарлауығына барып ҡайтҡандар.
«Бәләбәй, ғөмүмән, тотош республика өсөн бик мөһим проект.
Ит эшкәртеү комбинаты.
Төҙөлөштө башлау өсөн майҙансыҡ әҙер.
10 миллиард инвестиция, 1200 эш урыны.
Был — республикала инвестиция мөхитен булдырыу һөҙөмтәһе, ул хатта пандемия шарттарында ла проекттарҙы ваҡытлыса туҡтатмаҫҡа мөмкинлек бирҙе», — тип яҙҙы Радий Хәбиров социаль селтәрҙәге сәхифәһендә.
Республикала заводта шартлау мәлендә бер кешенең ғүмере өҙөлгән
23 ноябрҙә Стәрлетамаҡтың «Авангард» заводы биләмәһендә бәхетһеҙ осраҡ теркәлгән.
Яҡынса мәғлүмәттәр буйынса, шартлауға технологк процестың өҙөклөгө сәбәпсе булған.
Башҡортостандың Һаулыҡ һаҡлау министрлығы мәғлүмәттәре буйынса, бер кешенең ғүмере өҙөлгән.
Тағы икәүһе ауыр йәрәхәттәр менән дауаханаға оҙатылған.
«Беренсеһенең тәне ныҡ бешкән һәм ул Стәрлетамаҡ ҡалаһының 1-се клиник дауаханаһына оҙатылған.
Икенсеһенең хәле ҡәнәғәтләнерлек, уға амбулатор шарттарҙа дауаланыу тәғәйенләнгән», — тип хәбәр иттеләр министрлыҡтан.
Ғәҙәттән тыш хәлдең сәбәптәрен комптенентлы органдар асыҡлай.
Тәүлек эсендә предприятие ошо хәл тураһында Дәүләт хеҙмәт инспекцияһына хәбәр итергә тейеш.
Башҡортостанда Инвестициялар йәлеп итеү үҙәге булдырыла
Фото: Башҡортостан Республикаһы Хөкүмәте
Башҡортостанда «Инвестициялар йәлеп итеү үҙәге» төбәк проект штабын ойоштороу планлаштырыла.
Был мәсьәлә 23 ноябрҙә республика хөкүмәте ултырышында тикшерелде.
Вице-премьер Рөстәм Моратов һүҙҙәренсә, проект инвестиция проекттарын ғәмәлгә ашырыу мәсьәләләрен оператив ҡарарға тейешле координация-кәңәшләшеү органын булдырыуҙы күҙ уңында тота.
«Инвестициялар йәлеп итеү үҙәгенең маҡсаты – инвестиция мөхитен яҡшыртыуҙың һөҙөмтәлерәк ысулдарын, юлдарын индереү һәм административ кәртәләрҙе бөтөрөү, –  тине Рөстәм Моратов.
– Мәскәүҙә айырым офис асыла, ә республикала урындарҙа әүҙем роль бизнес-шерифтарға бирелә».
«Әгәр Стратегик асыштар үҙәге власть органдарына аналитика эшен үткәреүҙә ярҙам итһә, Инвестициялар йәлеп итеү үҙәге, асылда, федераль, төбәк һәм муниципаль власть органдары араһында инвестиция эшмәкәрлеген координациялау өсөн штаб булырға тейеш», – тип йомғаҡ яһаны премьер-министр Андрей Назаров.
Өфөлә яңы йыл ҡаласыҡтары төҙөү өсөн боҙ әҙерләү башланды
Өфөлә яңы йыл ҡаласыҡтары төҙөү өсөн боҙ әҙерләү башланды — һалҡын көндәрҙә Өфөнөң һыу ятҡылыҡтарында 18 сантиметрлыҡ боҙ ҡатламы барлыҡҡа килде.
Мәҫәлән, Ленин районының торлаҡ хеҙмәттәре боҙҙо «Йылғасы» стадионы эргәһендәге Ағиҙел йылғаһынан ала.
Ул Затонда һәм Нижегородкала ҡаласыҡтар төҙөгәндә боҙ һындары өсөн ҡулланыла.
Башҡортостандың баш ҡалаһында өс дөйөм ҡала («Ҡала Советы»нда,  Конгресс-хол янында, Совет майҙанында) һәм 16 район «шыршыһы»н ҡуйыу күҙаллана.
Бынан тыш, ихаталарҙа 45 боҙ ҡаласығы, 22 боҙ майҙансығы, 52 тау, 53 шыршы әҙерләнә, 45 хоккей ҡумтаһы була.
Был ҙур майҙансыҡтарҙа кеше күп йыйылмаһын өсөн эшләнә, тип аңлаттылар мэрияла.
Өфөлә шеф-ашнаҡсылар чемпионаты була
Фото: Башҡортостан Сауҙа һәм хеҙмәттәр министрлығының матбуғат хеҙмәте
28 ноябрҙә Өфөлә «Һөнәре буйынса иң яҡшыһы» Бөтә Рәсәй һөнәри оҫталыҡ конкурсының төбәк этабы уҙғарыла. Унда Башҡортостандың иң оҫта шеф-ашнаҡсыһын һайлайҙар.
Был хаҡта республиканың Сауҙа һәм хеҙмәттәр министрлығынан хәбәр иттеләр.
Шеф-ашнаҡсылар чемпионаты туҡланыу индустрияһы өлкәһе белгестәре һөнәренең абруйын күтәреү, уларҙың ҡаҙаныштарын һәм алдынғы тәжрибәһен пропагандалау өсөн уҙғарыла.
«Өфө ресторандары һәм кафелары вәкилдәре иң оҫта ашнаҡсы исеме өсөн көрәшә.
Улар һарыҡ итенән һәм айванан ашамлыҡ әҙерләү оҫталығында ярыша.
Ризыҡты баһалағанда уның менән таныштырыу, композиция, заманса технологиялар иҫәпкә алына», — тип асыҡлыҡ индерҙеләр министрлыҡтың матбуғат хеҙмәтендә.
Финалда ҡатнашыусыларға «ҡара йәшниктәге» эште башҡарырға кәрәк.
Еңеүселәрҙе аҡсалата бүләктәр көтә.
Бөтә Рәсәй һөнәри оҫталыҡ конкурсының төбәк этабын ойоштороусылар – Башҡортостандың Сауҙа һәм хеҙмәттәр министрлығы, Хеҙмәт министрлығы булышлығында Кулинарҙар, рестораторҙар һәм отельерҙар ассоциацияһы.
Роспотребнадзор COVID-19 менән бәйле барлыҡ сикләүҙәрҙе 2022 йылдың 1 ғинуарына тиклем оҙайтты
Рәсәйҙә яңы коронавирус инфекцияһының таралыуына юл ҡуймауға бәйле барлыҡ карантин һәм иҫкәртеү саралары 2022 йылдың 1 ғинуарына тиклем оҙайтыла.
Роспотребнадзор ҡарарында йәмәғәт урындарында битлек кейеү, социаль дистанцияны һаҡлау, бәйләнештә булғандар өсөн мотлаҡ изоляция кеүек сикләүҙәрҙе оҙайтыу һәм башҡалар хаҡында һүҙ бара.
Шулай уҡ эш урындарында термометрия һәм дезинфекция үткәреү һаҡлана, уҡыу йорттарында күп кеше ҡатнашҡан саралар тыйыла.
Үҙгәрештәр коронавирусҡа тест уҙғарыу ваҡытына (ул 48 сәғәт менән сикләнә), пациентты стационарҙан амбулатор шарттарҙа дауаланыуға ҡайтарыу ҡағиҙәләренә лә ҡағыла.
Хәҙер дауахананан сығарыу өсөн ПЦР-тестың кире һөҙөмтәһен көтөргә кәрәкмәй.
Тик коммуналь фатирҙа, ятаҡта йәки ҡунаҡханала, шулай уҡ социаль хеҙмәтләндереү учреждениеһында йәшәгәндәрҙән тыш.
Башҡортостанда бер тәүлектә тағы 135 кеше — COVID-19, 417-һе пневмония менән ауырып киткән
Башҡортостандың Һаулыҡ һаҡлау министрлығы мәғлүмәттәре буйынса, уҙған тәүлектә республикала тағы 135 кеше коронавирус инфекцияһын йоҡторған.
Пандемия башланғандан алып Башҡортостанда сирлеләр 13 581 кеше тәшкил итә.
Әлеге көндә республика стационарҙарында 393 пациент коронавирустан дауалана.
Уларҙың 36-һы – ауыр хәлдә, ә 13-ө үпкәне яһалма елләтеү аппаратына тоташтырылған.
Мең ярым самаһы кеше өй шарттарында дауалана.
«Башҡортостанда COVID-19-ҙан вафат булыу осраҡтары теркәлмәне һәм элеккесә 76 кеше тәшкил итә», — тип белдерҙеләр Һаулыҡ һаҡлау министрлығында.
Бынан тыш, тәүлек эсендә республикала 417 дауахананан тыш пневмония осрағы асыҡланған, 423 кеше дауахананан сығарылған.
Өфө урамы Рәсәйҙә иң матурҙары иҫәбенә инде
Башҡортостандың баш ҡалаһының Тракт урамы Рәсәй ҡалаларында иң матурҙары исемлегенә инде.
Рейтингты популяр урбанист һәм блогер Илья Варламов төҙөгән.
«Ҡала үҙәгенән Нижегородка тип аталған шәхси секторға төшкән урын.
Был — ҡалала революцияға тиклемге күпер һаҡланған берҙән-бер урын, тип яҙалар.
Боронғо, ауылса тип әйтерлек Өфөнө күргегеҙ килһә – һеҙгә бында», —  тип яҙған Варламов.
Шулай уҡ рейтингта Әстрхан, Мәскәү, Хабаровск, Владикавказ, Рязань, Севастополь, Смоленск, Выборг, Ҡазан, Псков, Түбәнге Новгород, Санкт-Петербург һәм Екатеринбург урамдары бар.
Өфөлә аҙ тәьмин ителгәндәргә һәм ауыр хәлдә ҡалғандарға бушлай төшкө аш тарата башланылар
Өфөлә бушлай төшкө аш таратыу буйынса «Депутаттар хәстәрлеге» акцияһы бара.
Ярҙам ауыр тормош хәлендә ҡалған, аҙ тәьмин ителгән граждандарға иҫәпләнгән.
Ҡайнар төшкө аш өсөн Башҡортостан Дәүләт Йыйылышының «Берҙәм Рәсәй» фракцияһы депутаттары үҙ аҡсаһын түләгән.
Әлеге акция – төшкө ашта экономиялау мөмкинлеге түгел, ә пандемияға бәйле ысынлап та ауыр тормош хәлендә ҡалғандар өсөн адреслы ярҙам.
Мәҫәлән, бер ханым үҙҙәре ашарға әҙерләй алмаған оло йәштәге ата-әсәһенә төшкө аш илтеп биреүҙе һораған.
Аҙыҡты һәр ваҡыт ул үҙе килтергән, хәҙер иһә ауырып киткән, инфекцияны ауыр кисерә, шуға күрә ваҡытлыса ата-әсәһенә ярҙам итә алмай.
Бер ғаилә ошондай ярҙамды өс тапҡыр алырға мөмкин.
«Әлбиттә, хәҙер мохтаждарҙың күп икәнен аңлайбыҙ.
Шуға был башланғыста яңғыҙ ҡалмаҫбыҙ тип ышанабыҙ.
Муниципалитет депутаттарына акцияға ҡушылырға тәҡдим итәм.
Был аныҡ изге эш.
Халыҡ һеҙгә уның өсөн рәхмәт әйтер», — тине Башҡортостан Республикаһы Дәүләт Йыйылышында «Берҙәм Рәсәй» фракцияһы етәксеһе Рөстәм Ишмөхәмәтов.
Акция башланып биш көн үтеүгә Өфөлә йәшәүселәргә 100-гә яҡын ҡайнар аш таратылған.
Ярҙам алыу өсөн «Берҙәм Рәсәй»ҙең төбәк башҡарма комитеты ҡарамағындағы колл-үҙәккә шылтыратырға кәрәк: 8-800-201-89-03.
«Башҡорт шәле – 2020» республика фестиваль-конкурсы оҫталарҙы ҡатнашырға саҡыра
Башҡортостанда 7-11 декабрҙә ХIII «Башҡорт шәле – 2020» республика фестиваль-конкурсы ойошторола.
Сарала ҡатнашыу өсөн бөтә республиканан башҡорт дебет шәле оҫталары саҡырыла.
7-8 декабрҙә «Урал» халыҡ сәнғәте галереяһында жюри конкурсҡа ебәрелгән ижади эштәргә йомғаҡ яһай.
9-10 декабрҙә «Нисек һәйбәт дебет шәле һайларға?», «Башҡорт шәле оҫталарының яратҡан биҙәктәре», «Һуғылған башҡорт шәле» темаларына онлайн оҫталыҡ дәрестәре үткәрелә.
Фестиваль-конкурс 11 декабрҙә «Башҡорт шәле – 2020» республика фестиваль-конкурсы йомғаҡтары һәм дебет шәл бәйләү кәсебен үҫтереү» темаһына түңәрәк өҫтәл менән тамамлана.
Конкурсҡа ғаризалар һәм эштәр 2020 йылдың 4 декабренә тиклем Республика халыҡ ижады үҙәгенең «Урал» халыҡ сәнғәте галереяһында Өфө ҡалаһы, Ленин урамы, 56 адресы буйынса ҡабул ителә.
Өфөлә Латин Америкаһында клиникалар асҡан яҡташтарыбыҙ тураһында документаль фильм күрһәтелә
Өфөлә Никарагуала һәм Гватемалала клиникалар асҡан яҡташтарыбыҙ тураһында документаль фильм күрһәтелә.
Картина «Робин Чикас» тип атала.
Уны 30 ноябрҙә ҡарарға мөмкин.
«Был фильм ике ябай Өфө ҡыҙының Латин Америкаһында ярлылар өсөн клиника төҙөргә хәл итеүҙәре тураһында.
Хәйриәлеккә төп баҫым яһауҙан тыш, картинала тропик ауырыуҙар, дарыуҙар контрабандаһы, ҡораллы ирҙәр, спонсорҙар һәм ысын мөхәббәт эҙләү өсөн дә урын табылды», — тип һөйләне фильм героиняларыны береһе, Өфө ҡыҙы, врач-тропиколог Виктория Валикова.
30 ноябрҙә киске сәғәт 7-лә башлана. Адресы: Октябрҙең 50 йыллығы урамы (ресторан БрауХаус).
Билетты һылтанма буйынса Health & Help хәйриә проекты файҙаһына аҡса күсереп һатып алырға мөмкин.
Башҡортостанда автомобиль Ыҡ йылғаһына ҡолаған: ике ир һәм бер ҡатын һәләк булған
Фото: Башҡортостан Республикаһы Ғәҙәттән тыш хәлдәр министрлығының матбуғат хеҙмәте
Башҡортостанда 25 ноябрҙә төндә Йәрмәкәй районында урындағы әһәмиәттәге Таркаҙы – Новотроевка автомобиль юлының  55-се саҡрымында «ВАЗ-2109» ҡатнашлығында үлемесле юл фажиғәһе теркәлгән.
Ваҡиға урынына Рәсәйҙең Ғәҙәттән тыш хәлдәр министрлығынан ике махсус машина һәм шәхси составтан биш кеше ебәрелгән.
Авария һөҙөмтәһендә машинаның Ыҡ йылғаһына ауғаны билдәләнгән.
Уны һыуҙан тартып сығарыу өсөн «МАЗ» краны йәлеп ителгән.
Автомобилде сығарғас, юл-транспорт ваҡиғаһында өс кешенең – ике ирҙең һәм бер ҡатындың һәләк булыуы асыҡланған.
Аварияла иҫән ҡалған 23 йәшлек иргә амбулатор дауаланыу талап ителгән.
«Урында йәшәгән 25 йәшлек ир, «ВАЗ-2109» машинаһы менән ауыл-ара юлдан китеп барғанда күпергә етер алдынан юлдағы кәртәгә бәрелеп, йылғаға ҡолаған.
Водитель һәм уның ике пассажиры ашығыс ярҙам килеп еткәнсе йән биргән», —  тип аңлатма бирҙеләр република Дәүләт автоинспекцияһының матбуғат хеҙмәтендә.
Башҡортостан Республикаһы Ғәҙәттән тыш хәлдәр министрлығының матбуғат хеҙмәте мәғлүмәттәре буйынса, юлда хәрәкәт сикләнмәгән.
Фажиғәнең сәбәптәре асыҡлана.
Урында ЮХХДИ хеҙмәткәрҙәре эшләй.
Стәрлетамаҡтың 4А Көнбайыш биҫтәһендә ҙур балалар баҡсаһы төҙөлөшө тамамланып килә
Йыл аҙағына тиклем, графикка ярашлы, Стәрлетамаҡтың яңы йорттарҙан торған 4А Көнбайыш биҫтәһендә 260 урынлыҡ иң ҙур балалар баҡсаһы төҙөлөп бөтә. Социаль объект 2019 йылдың ноябренән Октябрь проспекты һәм Төҙөүселәр, Артем урамдары кварталында һалына башланы.
Төҙөлөштө финанслау РАИП һәм «Демография» милли проекты сиктәрендә тәьмин ителде, уның хаҡы – 151 миллион һумдан ашыу.
Генераль подрядсыһы – «А-Строй» яуаплылығы сикләнгән йәмғиәте.
Бина йылы ике ҡатлы аралыҡ менән тоташтырылған ике параллель корпустан тора.
Учреждениела 12, шул иҫәптән ике ясле төркөмө, пассажирҙар һәм бәләкәй йөк лифттары була.
«Бөгөнгә биләмә төҙөкләндерелгән, фасад эштәре тамамлана.
Йылы биреүҙе һынап ҡарау ойошторолған.
Төҙөүселәр эске биҙәкләү эштәрен башҡара.
Ҡорамалдар килтерелә», — тип белдерҙеләр Башҡортостандың Төҙөлөш һәм архитектура министрлығында.
Быйыл көнбайыш биҫтәләрҙә һәр береһе 90 урынлыҡ, хаҡы 73 һәм 78 миллион һумлыҡ ике балалар баҡсаһы төҙөлгән.
Шуға быйыл ҡалала балалар баҡсаларына сираттың 440 урынға кәмеүе мөмкин.
Башҡортостандың Һаулыҡ һаҡлау министрлығы Өфөнөң 17-се дауаханаһында COVID-19 таралыуға аңлатма бирҙе
«Өфөнөң 17-се дауаханаһында яңы коронавирус инфекцияһының таралыуы теркәлгән.
Ҡайһы бер пациенттар икенсе дауаханаға күсерелгән».
Кисә республика киң мәғлүмәт сараларында ошондай хәбәр баҫылып сыҡты.
Башҡортостандың Һаулыҡ һаҡлау министрлығында хәлгә асыҡлыҡ индерҙеләр.
«Хирургия бүлексәһе хеҙмәткәрендә ПЦР алымы менән «ковид» раҫланған.
Әлеге ваҡытта пациенттар һәм медицина хеҙмәткәрҙәре араһында сир йоҡторғандар юҡ» , — тип аңлатма бирҙе Башҡортостан Республикаһы Һаулыҡ һаҡлау министрлығының матбуғат хеҙмәте етәксеһе Софья Алёшина.
Ведомство вәкиле һүҙҙәренсә, хирургия бүлексәһе пациенттарына амбулатор шарттарҙа дауаланыу тәғәйенләнгән, ә табиптар изоляцияға ебәрелгән.
Әле хирургия бүлексәһендә сикләү саралары уҙғарыла һәм санитар эшкәртеү башҡарыла.
Ленара Иванова приюттарҙа тәрбиәләнгән балаларға Яңы йылға файҙалы бүләктәр бирергә саҡырҙы
Башҡортостан хөкүмәте вице-премьеры – хеҙмәт һәм халыҡты социаль яҡлау министры Ленара Иванова 26 ноябрҙә социаль селтәрҙә йыл һайын социаль приюттарҙа, балалар йорттарында тәрбиәләнгән балаларға яңы йыл бүләктәре әҙерләгән бизнес-партнёрҙарға һәм ирекмәндәргә мөрәжәғәт итте.
Ленара Иванова тәм-том урынына файҙалы уйынсыҡтар бүләк итергә саҡырҙы.
«Тәмле-татлы бүләктәрҙе бик күп килтерәләр, тәрбиәселәр йыл да яңы йыл каникулы ваҡытында балаларҙың һаулығы өсөн борсола: аллергия, ашҡаҙан аҫты биҙе ауыртыу, теш һыҙлау, — тип яҙҙы министр.
— Партнёрҙарыбыҙға мөрәжәғәт итеп, бергәләп балаларҙы дөрөҫ туҡланырға һәм ҡыҙыҡлы шөғөлдәргә өйрәтергә тәҡдим итәм.
Ҡәҙерле дуҫтар, балаларға уйынсыҡтар, өҫтәл уйындары, ижад, спорт өсөн уйындар, открыткалар бүләк итегеҙ, ҡыҙҙарға — матурлыҡ һәм үҙеңде тәрбиәләү саралары.
Быларҙың барыһы ла файҙалыраҡ!
Мине аңларһығыҙ тип ышанам!».
Әлеге ваҡытта Башҡортостандың балалар учреждениеларында 1200-гә яҡын бала тәрбиәләнә.
Приюттарҙа – өс-ете, балалар йорттарында 11-15 йәшлектәр күп.
Малайҙар ҡыҙҙарға ҡарағанда күберәк.
Республика халҡы тәҡдим иткән 12 иң матур башҡорт һүҙе билдәле булды
1 ноябрҙә «Иң матур башҡорт һүҙе» проекты башланды.
Республика халҡы ике аҙна дауамында үҙ варианттарын тәҡдим итте.
Сайтҡа бөтәһе 1000-дән ашыу һүҙ килде.
Халыҡтың тауыш биреүе һөҙөмтәһендә төҙөлгн исемлек бына шундай (һүҙҙәр алфавит тәртибендә бирелгән):
Республикабыҙҙың йәш спортсылары шорт-трек буйынса Бөтә Рәсәй ярыштарында миҙалдар яуланы
Башҡортостандың йәш спортсылары Ярославль өлкәһендә уҙған шорт-трек буйынса ярыштарҙан миҙалдар менән ҡайтты.
Ике йәш спортсы Бөтә Рәсәй турнирында «көмөш» һәм «бронза» яуланы.
Атап әйткәндә, Лим Кәбиров 500 метр арауыҡта почёт пьедесталының икенсе баҫҡысына күтәрелде, ә Таһир Шәйнуров 1000 метрлыҡ арауыҡта өсөнсө булды.
Тренерҙарҙы һәм призёрҙарҙы Башҡортостандың йәштәр сәйәсәте һәм спорт министры Руслан Хәбибов тәбрикләне.
Башҡорт опера театры Ғәзиз Әлмөхәмәтовтың 125 йыллығын тантаналы концерт менән билдәләй
Өфөлә күренекле йырсы һәм композитор, башҡорт профессиональ музыка сәнғәтенә нигеҙ һалыусыларҙың береһе, йәмәғәт эшмәкәре Ғәзиз Әлмөхәмәтовтың 125 йыллығы уңайынан тантаналы концерт уҙа.
Концерт 14 декабрҙә Башҡорт опера һәм балет театры сәхнәһендә була.
Хәтерегеҙгә төшөрәбеҙ, 1932 йылда Ғәзиз Әлмөхәмәтовтың тәҡдиме менән Мәскәү консерваторияһы ҡарамағында милли артистар һәм композиторҙар әҙерләү өсөн Башҡорт опера студияһы ойошторола.
Студияны тамамлаусылар театрҙың 1938 йылда асылған опера труппаһына алына.
1938 йылдың 14 декабрендә улар тәүге спектаклде – «Һылыу тирмәнсе ҡатыны» операһын (Дж. Паизиелло) күрһәтә.
«Ғәзиз Әлмөхәмәтовтың тыуған яҡтың мәҙәниәтенә индергән өлөшө баһалап бөткөһөҙ.
Йырсы һәм композитор булыуҙан тыш, ул концерт менән гастролдәрҙә, фольклор экспедицияларында йөрөгәндә бер туҡтауһыҙ яңы таланттар эҙләгән, бик күп буласаҡ музыканттарҙың остазына әүерелгән.
Тап Ғәзиз Әлмөхәмәтов оҙаҡ йылдар республикала милли музыка театрын асыу өсөн көрәшкән.
Ғәзиз Әлмөхәмәтовҡа бағышланған концерт – уның ихтирам иткәндәрҙең йөрәгендә йәшәгән мәңгелек хәтерҙең дәлиле», — тип белдерҙеләр театрҙа.
Концертты онлайн ҡарарға мөмкин.
Республикала иҡтисади яҡтан әүҙем халыҡ һанын иҫәпләп сығарҙылар
2020 йылдың июль-сентябрь айҙарында Башҡортостан биләмәһендә 15 йәштән өлкәнерәк эшсе көстәр һаны 1,938 миллион кешегә еткән, тип хәбәр итте республика статистиктары, һайланма тикшереү мәғлүмәттәренә таянып.
Республиканың 1,938 миллион иҡтисади яҡтан әүҙем халыҡ һанынан 1,811 миллиондан ашыуы иҡтисадта мәшғүл, 127 меңгә яҡыны эшһеҙ тип билдәләнгән.
Дөйөм алғанда, хәҙер Рәсәйҙә эшсе көстәр һаны яҡынса 75,173 миллион кеше тәшкил итә, уларҙың 14,778 миллион самаһы Волга буйы федераль округына тура килә.
Быйыл июль-сентябрҙә Башҡортостанда дөйөм эшһеҙлек кимәле 6,5% тәшкил итте.
Сағыштырыу өсөн: илдә эшһеҙлек кимәле уртаса 6,3% тиң, Волга буйы федераль округында тағы ла аҙыраҡ — 5,6%, тип хәбәр иттеләр Башстаттан.
Һаулыҡ һаҡлау министрлығы COVID-19 һәм пневмония менән ауырыу буйынса яңы мәғлүмәттәрҙе иғлан итте
Башҡортостандың Һаулыҡ һаулыҡ һаҡлау министрлығында пневмония һәм яңы коронавирус инфекцияһы менән ауырыу буйынса яңы мәғлүмәттәр иғлан ителде.
Тәүлек эсендә COVID-19 йоҡтороуҙың 134 осрағы асыҡланған.
Шулай итеп, пандемия башланғандан алып 13 715 кешелә вирус рәсми рәүештә раҫланған.
Уҙған тәүлектә республикала бер юлы ике үлем осрағы теркәлгән.
77-се һәм 78-се ҡорбандар тураһында әлегә хәбәр ителмәй.
Хәҙерге көндә коронавирус менән сирләгән 36 пациент – ауыр хәлдә, 12-һе – үпкәне яһалма елләтеү аппаратында.
438 пациент – дауаханала, 1507-һе өй шарттарында дауалана.
Бер тәүлектә 76 кеше коронавирустан һауығып сыҡҡан.
Башҡортостанда дауахананан тыш пневмония менән сирләүгә бәйле хәл көсөргәнешле булып ҡала.
Һуңғы 24 сәғәттә республикала 418 кешелә ошо диагноз раҫланған, 423 пациент дауахананан сығарылған.
Башҡортостанда бер йылда реаль эш хаҡы 1% артҡан
Башҡортостанда ошо йылдың туғыҙ айында ойошмаларҙың хеҙмәткәрҙәргә иҫәпләп яҙылған уртаса айлыҡ номиналь эш хаҡы 37 423 һумдан ашҡан.
Был 2019 йылдың ғинуар-сентябре менән сағыштырғанда 4,4 процентҡа күберәк, тип хәбәр итте республика статистиктары.
Шулай уҡ ошо ваҡытта республикала хеҙмәт хаҡы 1,1 процентҡа артҡан.
Башстат мәғлүмәттәре буйынса, 2020 йылдың ғинуарында Башҡортостанда уртаса эш хаҡы 35 783 һум тәшкил иткән.
Сентябрҙә ул 38 358 һумға еткән, дөйөм алғанда, өсөнсө квартал йомғаҡтары буйынса — 38 165 һум.
Реаль эш хаҡы индексы ҡулланыусылар тауарҙарына һәм хеҙмәттәренә хаҡтарҙың үҙгәреүенә бәйле эш хаҡының һатып алыу һәләте үҙгәреүен билдәләү өсөн иҫәпләнелә.
Бабиков коронавирусҡа ыңғай тест тапшырған: Рәсәйҙең биатлон буйынса йыйылма командаһы изоляцияла
Рәсәй йыйылма командаһының биатлон буйынса Донъя кубогының беренсе этабында сығыш яһамауы ихтимал.
Өфө спортсыһы Антон Бабиков яңы коронавирусҡа ыңғай тест тапшырған.
Һуңыраҡ ике табиптың һәм массаж яһаусының ыңғай һөҙөмтәләре билдәле булды, тип хәбәр итте киң мәғлүмәт саралары.
Шуға бәйле рәсәйҙәр Контиолахтиҙа (Финляндия) изоляцияла ултыра,  ярыштар йома көндө башлана.
Хәбәр ителеүенсә, Рәсәй командаһының сығышы тураһында ҡарар 26 ноябрҙә ҡабул ителә.
Бынан алда «Башинформ» Башҡортостан биатлоны тәрбиәләнеүселәре Антон Бабиковтың һәм Эдуард Латиповтың Рәсәй исеменән Донъя кубогының беренсе этабында ҡатнашыуы тураһында хәбәр иткәйне.
bashslovo.ru сайтында башҡорт телендәге иң матур яңғырашлы һүҙҙе һайлау өсөн тауыш биреү бара. 14 декабрҙә, Башҡорт теле көнөндә, ниндәй һүҙҙең иң матур икәне билдәле була.
Тауыш биреүҙә теләгән һәр кем ҡатнаша ала.
Өфөлә Салауат Юлаев һәйкәлен алырға йыйыналар
Өфөлә Салауат Юлаев һәйкәлен реставрация эшләү өсөн алырға йыйыналар.
Ләкин ҡасан икәне әлегә билдәһеҙ.
«Милексе (Өфө хакимиәте — ред. иҫкәрмәһе) эштәрҙе башлау көнөн һәм уны башҡарырға тейешле ойошманы билдәләмәгән», — тип хәбәр итте «Башинформ» агентлығына Башҡортостандың мәҙәни мираҫ объекттарын дәүләт һаҡлауы идаралығы етәксеһе Олег Полстовалов.
Инженер-техник тикшереү күрһәтеүенсә, әле үк һәйкәлдең торошо авариялы тип баһалана һәм тиҙ арала ремонт эштәрен үткәреүгә мохтаж, тип билдәләне ул.
«Әлеге ваҡытта ҡала хакимиәте заказы буйынса объектты һаҡлау буйынса эштәр башҡарыуға ғилми-проект документацияһы әҙерләнә, артабан ул дәүләт тарихи-мәҙәни экспертиза үтергә тейеш.
Барлыҡ документтар килгәс кенә Рәсәй Федерацияһы Мәҙәниәт министрлығының ошондай эштәрҙе башҡарыуға лицензияһы булған һәм заказсы билдәләгән ойошма яңыртыу эштәрен башларға мөмкин», — тине Олег Полстовалов.
Реставрация процесы йыл ярым-ике йыл дауам итеүе ихтимал, тип тә өҫтәне ул.
Хәтерегеҙгә төшөрәбеҙ, бынан алда милли батырыбыҙ һәйкәлен тейешле кимәлдә тотмаған өсөн баш ҡала хакимиәтенә 200 мең һум штраф һалынды.
Белешмә.
Өфөнөң Ленин майҙанында 90 йәшлек шыршы ҡуйылды
26 ноябрҙә төндә Өфөнөң төп майҙанына яңы йыл шыршыһы урынлаштырылды. 90 йәшлек йәшел ҡупшыҡайҙы Башҡортостандың Благовещен районынан килтергәндәр.
Уның бейеклеге – 30 метр.
«Ҡаланы йәшелләндереү хужалығы»ның урман хужалығы, төҙөкләндереү һәм урман парктары эштәре бүлеге етәксеһе Максим Щербаков һүҙҙәренсә, ағасты Ленин майҙанына алып килеү өсөн трал, КАМАЗ, манипулятор, күтәреү краны һәм 23 кешенән торған эшселәр бригадаһы кәрәк булды.
Был аҙнала коммуналь хужалыҡ хеҙмәткәрҙәре шыршыны биҙәй һәм боҙ ҡаласығы төҙөй башлай.
Хәтерегеҙгә төшөрәбеҙ, Башҡортостандың баш ҡалаһында бөтәһе 16 боҙ майҙансығы һәм өс төп шыршы әҙерләйҙәр: Салауат Юлаев һәм Совет майҙандарында – ике пиксель, Ленин исемендәге майҙанда – ысын шыршы.
Бынан алда «Башинформ» агентлығы Өфөлә яңы йыл иллюминацияһын декабрь башында ҡабыҙырға йыйыныуҙары тураһында хәбәр иткәйне.
Рәсәй төбәктәрендә COVID-19 буйынса берҙәм телефон номеры индерелде
Рәсәйҙә коронавирус буйынса берҙәм телефон номеры индерелде  — 122.
Был турала илдең вице-премьеры Дмитрий Чернышенкоға һылтанма менән РИА Новости хәбәр итте.
Башҡортостанда йәшәүселәр, ошо һандарҙы йыйғас: «Һаумыһығыҙ.
Һеҙ ковид-19 буйынса ҡыҙыу элемтәгә шылтыраттығыҙ.
Ковидҡа ҡаршы ситуация үҙәге кәрәк булһа, «1»-гә, табипҡа яҙылыу өсөн «2»-гә баҫығыҙ.
Ковидҡа ҡаршы үҙәк менән тоташтырғас, бында коронавирус һәм медицина ярҙамы буйынса ҡыҙыҡһындырған һорауығыҙҙы бирергә мөмкин» тигән һүҙҙәрҙе ишетә.
Башҡортостанда 70 йәшлек ир менән 64 йәшлек ҡатын коронавирустың сираттағы ҡорбаны булды
Башҡортостандың Һаулыҡ һаҡлау министрлығынан 26 ноябрҙә ковидтан вафат булғандар тураһында хәбәр иттеләр. Бәләбәй районында йәшәгән 70 йәшлек ир яңы коронавирус инфекцияһының 77-се ҡорбаны булды.
Ул бронхиттан һәм йөрәктең ишемия ауырыуынан яфаланған.
78-се ҡорбан – Өфөнән 64 йәшлек ҡатын.
Ул икенсе типтағы шәкәр диабеты менән сирләгән.
Шулай уҡ уның башҡа ауырыуҙары ла булған: нейропатия, гипертония, өсөнсө дәрәжәләге һимеҙлек.
Оператив штаб мәғлүмәттәре буйынса, тәүлек эсендә тағы бер ковидлы пациент йән биргән.
Уның хаҡында мәғлүмәт аныҡлана.
27 ноябргә Башҡортостанда 13 852 коронавирус йоҡтороу осрағы раҫланған (+137).
Бөтәһе – 11787, һуңғы тәүлектә 95 сирле һауыҡҡан. 1986 кеше: 455 – стационарҙа, 1531-е амбулатор дауалана.
Мәрхүмдәр һаны – 79 кеше.
Бер тәүлектә 413 дауахананан тыш пневмония осрағы теркәлгән, 420 пациент һауыҡҡан.
Салауат Юлаев һәйкәле Рәсәйҙә генә түгел, ә Көнсығыш Европала ла иң ҙур атлы скульптура тип иҫәпләнә.
Уның бейеклеге — 9,8 метр (постамент менән — 14 метр), ауырлығы — 40 тоннанан ашыу.
Һәйкәлдең скульпторы — Сосланбәк Тавасиев.
«Һылыуҡай» конкурсының финалына сыҡҡан 20 ҡыҙ Гран-при – автомобиль өсөн көрәшә
Өфөлә башҡорт ҡыҙҙарының «Һылыуҡай» Бөтә Рәсәй конкурсының финалына әҙерлек бара.
Хәтерегеҙгә төшөрәбеҙ, 3 декабрҙә еңеүсе төп приз – «Лада» автомобиле менән бүләкләнә.
Бөгөн матбуғат конференцияһында финалға үткән 20 ҡыҙ журналистар алдында сығыш яһаны, ойоштороусылар менән бергә ҡыҙыҡлы мәғлүмәттәр менән бүлеште.
Баһалама ағзалары һүҙҙәренсә, эске матурлыҡҡа, тәрбиәгә, һомғол буй-һынға, гүзәллеккә, һөйкөмлөлөккә һәм ихласлыҡҡа баҫым яһала.
Ҡыҙҙарҙың йәше — 16-нан алып 25-кә тиклем, буйы— 165 сантиметрҙан ашыу.
Башҡорт ҡыҙҙары ҡара сәсле була тигән стереотипҡа ҡарамаҫтан, ҡатнашыусылар араһында һарғылт сәсле һәм йәшел, зәңгәр күҙле ҡыҙҙар ҙа осрай.
Иң мөһиме, был тәбиғи матурлыҡ булһын.
Ләкин Рәсәй төбәктәренән килгән ҡыҙҙарҙың бөтәһе лә әҙәби башҡорт телен бер тигеҙ кимәлдә белмәй.
«Башҡорт телендә иркен аралашмағандарҙы ситкә ҡаҡмайбыҙ, ҡайһы бер ҡыҙҙар урындағы диалекттарҙа һөйләшә.
Әммә финалға әҙерләнгәндә ҡыҙҙарҙың башҡорт телен, үҙ халҡының мәҙәниәтен һәм тарихын өйрәнеү өсөн ваҡыты етерлек.
Беҙҙән улар ҙур тәжрибә һәм оҫталыҡ туплап ҡайтып китер», — тип билдәләне конкурстың директоры Артур Әлибәков.
Шуға бәйле, финалға әҙерләнгән саҡта ҡыҙҙар менән дефиле нигеҙҙәре, бейеү һәм башҡа ижади номерҙар ҡуйыу менән шөғөлләнеп кенә ҡалмайҙар, башҡорт теле дәрестәре уҙғаралар, «визиткалар»ҙың йөкмәткеһе һәм дөрөҫ әйтелеш өҫтөндә эшләйҙәр.
Шулай уҡ номерҙарға башҡорт телен төрлө кимәлдә белгән ҡыҙҙарҙы урынлаштырырға тырышҡандар.
Рәсәйҙең һәм Башҡортостандың халыҡ артисы Хөрмәтулла Үтәшев хәҙер уларға актер оҫталығы һәм сәхнә телмәре буйынса дәрестәр бирә.
Проекттың баш режиссеры Айгөл Үтәгәнова быйылғы конкурстың тағы бер үҙенсәлеген асты – бер номер Бөйөк Еңеүҙең 75 йыллығына бағышлана.
Башҡортостан уҡыусылары өсөн өйҙән уҡыу 6 декабргә тиклем оҙайтылды
Бөгөн республиканың оператив штабы ултырышында 6-10-сы класс уҡыусылары өсөн дистанцион уҡыуҙы 6 декабргә тиклем оҙайтыу тураһында ҡарар ҡабул ителде.
Беренсе-бишенсе кластар, шулай уҡ ун беренселәр мәктәпкә бара.
Башҡортостанда аҙ комплектлы мәктәптәрҙең барлыҡ кластары өсөн дә ғәҙәти эш режимы һаҡлана.
Шул уҡ ваҡытта республиканың коронавирус таралыу коэффициенты 0,5-тән артмаған 23 муниципалитетында бөтә кластар ҙа мәктәптә уҡый башлай.
Һүҙ Әбйәлил, Архангел, Баймаҡ, Балаҡатай, Белорет, Благовар, Бүздәк, Бөрйән, Ғафури, Дыуан, Йылайыр, Иглин, Ҡариҙел, Ҡырмыҫҡалы, Ҡыйғы, Мәсетле, Нуриман, Салауат, Учалы, Хәйбулла һәм Саҡмағош райондары, шулай уҡ Сибай һәм Межгорье уҡыусылары хаҡында бара.
Быйыл Владимир Путиндың матбуғат конференцияһы 17 декабрҙә була
Рәсәй президенты Владимир Путин йомғаҡлау матбуғат конференцияһын 17 декабрҙә үткәрә.
Был хаҡта бөгөн Кремлдең матбуғат хеҙмәтенән хәбәр иттеләр.
«Ҡатмарлы эпидемиологик хәлгә бәйле был юлы матбуғат конференцияһы видеоконференция режимында уҙғарыла.
Президент үҙенең Яңы-Огарёвта урынлашҡан резиденцияһынан видеоэлемтәгә сығыр тип планлаштырыла», — тиелә хәбәрҙә.
Билдәле булыуынса, федераль һәм сит илдәрҙең киң мәғлүмәт саралары вәкилдәре Халыҡ-ара сауҙа үҙәге залында эшләй.
Төбәктәрҙең киң мәғлүмәт саралары журналистары үҙҙәренең Федераль округынан сыҡмайынса сарала ҡатнаша ала: һәр округта Мәскәү менән бәйләнешкә инеү өсөн махсус майҙансыҡтар ойошторола.
Волга буйы федераль округы өсөн Түбәнге Новгород була.
Роспотребнадзор талаптарын иҫәпкә алып, һәр майҙансыҡта ҡатнашыусылар һаны сикләнә.
Журналистар өсөн аккредитация 29 ноябрҙә башлана.
Башҡортостан ауыл ипотекаһы күләме буйынса өс лидер иҫәбенә инде
Фото: Башҡортостан Республикаһының Ауыл хужалығы министрлығы
Башҡортостанда йәшәүселәр льготалы ауыл ипотекаһы программаһы буйынса 3,7 миллиард һумға 1818 кредит алды, тип хәбәр иттеләр республиканың Ауыл хужалығы министрлығынан.
Республика Ленинград һәм Новосибирск өлкәләре менән бер рәттән лидерҙар иҫәбендә.
Рәсәйҙә кредитлау күләме – 59,7 миллиард һум, был 1,6 миллион квадрат метр торлаҡ һатып алырға йәки төҙөргә мөмкинлек бирергә тейеш.
Ауыл ипотекаһының күләме 25 йылға тиклем 3 миллион һум тәшкил итеүе ихтимал.
Процент ставкаһы йылына – 0,1%-тан 3%-ҡа тиклем, ә төп ставканы (йылына 8% самаһы) Рәсәйҙең Ауыл хужалығы министрлығы ҡаплай.
Шулай уҡ инженер коммуникацияларын үткәреү өсөн ҡулланыусылар кредитын алырға була.
Уның күләме йылына 5% менән биш йылға 300 мең һум тәшкил итергә мөмкин.
Республикала «Шыршы» операцияһы бара
2020 йылдың 23 ноябренән 31 декабренә тиклем Башҡортостанда йәш ылыҫлы ағастарҙы законһыҙ ҡырҡыуҙан һаҡлау буйынса «Шыршы-2020» оператив-иҫкәртеү операцияһы ойошторола.
Операция барышында урман һағы хеҙмәткәрҙәре махсус органдар менән берлектә рөхсәтһеҙ ҡырҡылған һәм һатып алынған шыршыларҙы асыҡлау өсөн яңы йыл продукцияһы һатылған урындар буйлап даими рейдтар уҙғара.
Законһыҙ ташылған шыршыларҙы асыҡлау өсөн ЮХХДИ менән берлектә дөйөм ҡулланылыштағы юлдарҙа тәүлек әйләнәһенә дежур һәм стационар постар ойошторолған.
Урман үҫентеләрен рөхсәтһеҙ ҡырҡҡан өсөн административ һәм енәйәт яуаплылығы ҡаралған.
Граждандарға – 3-4 мең һумға, вазифалы кешеләргә – 20-40 мең һумға, юридик берәмектәргә 200-300 мең һумға тиклем административ штраф һалына.
Штрафтан тыш, закон боҙоусы урман фондына килтерелгән зыянды ҡапларға тейеш.
Әгәр зыяндың суммаһы 5000 һәм унан күберәк тәшкил итһә, законды боҙған өсөн ул енәйәт яуаплылығына тарттырыла.
Ошо статья буйынса максималь яза – алты йылға иректән мәхрүм итеү.
Башҡортостанда ял көндәрендә 20 градусҡаса һалҡын булыуы көтөлә
Башҡортостанда ял көндәрендә 20 градусҡаса һалҡын булыуы көтөлә.
Башгидромет хәбәр итеүенсә, шәмбе, 28 ноябрҙә, урыны менән бер аҙ ҡар.
Ел көньяҡ-көнсығыштан талғын.
Һауа температураһы төндә -8,-13, аяҙытҡанда -15,-20, көндөҙ -4,-9 градус була.
Йәкшәмбе, 29 ноябрҙә, бер аҙ ҡар яуа.
Ел көньяҡ-көнсығыштан талғын.
Һауа температураһы төндә 6-11, аяҙытҡанда 17, көндөҙ 2-7 градус һалҡын.
Ойоштороусылар хәбәр итеүенсә, эпидемиологик хәлгә бәйле, ҡыҙҙарҙан медицина белешмәләре алғандар.
Ҡурған өлкәһендә һайлап алыу турын үткән бер ҡатнашыусы ғаиләһенең изоляцияла ултырыуы сәбәпле финалға килә алмаған.
Башҡорт ҡыҙҙарының «Һылыуҡай» конкурсы 28-се тапҡыр уҙғарыла, ләкин тәүгә Бөтә Рәсәй статусын алды. Финал 3 декабрҙә «Башҡортостан» дәүләт концерт залында була.
Конкурстың көндәлектәре Башҡортостан юлдаш телеканалында күрһәтелә, телетамашасылар финалдың яҙмаһын да ҡарай ала.
Социаль селтәрҙәрҙә тура эфирға сығыу планлаштырыла.
«Өс таған» фильмы Гатчина кинофестивалендә еңде
«Өс таған» фильмы «Әҙәбиәт һәм кино» кинофестивалендә (Гатчина) Гран-при яуланы һәм «үҙенсәлекле музыка» өсөн махсус диплом менән бүләкләнде.
Был турала фильмдың режиссеры Айнур Асҡаров хәбәр итте.
«Өс таған»ды бөтә ғаилә менән ҡарарға мөмкин.
Мин уны мотлаҡ ҡарарға тәҡдим итер инем», — тине баһалама ағзаһы Галина Бокашевская.
«Жюри ағзалары төрлө сәбәптәр буйынса бәхәсләштеләр, ләкин Гран-приҙы бер тауыштан Айнур Асҡаровтың башҡорт яҙыусыһы Мостай Кәримдең «Өс таған» повесы буйынса төшөргән фильмына бирҙеләр», — тип билдәләне жюри рәйесе Ирина Ивтеева.
Хәтерегеҙгә төшөрәбеҙ, Мостай Кәримдең повесы буйынса «Өс таған» фильмы премьера алдынан күренекле яҙыусының 100 йыллығына бағышланған юбилей сараларында ҡатнашыусыларға күрһәтелде.
Сценаристар— Айҙар Аҡманов, Мәғәфүр Тимербулатов, Дамир Йосопов, композитор — Камил Абдуллин.
Фильмдың төп геройҙары — дүрт малай. Ролдәрҙе Өфөнән, Баймаҡтан һәм Сибайҙан уртансы класс уҡыусылары Илдар Биҡҡолов (Ғабдулла), Руслан Ҡаҙаев (Айҙар), Арыҫлан Ғәлиев (Вәзир), Ильяс Кинйәбулатов (Яҡуп) башҡарҙы.
Картинала башҡорт театрҙарының билдәле актерҙары Азат Йыһаншин, Вәкил Йосопов, Тәнзилә Хисамова, Әхәт Хөсәйенов, Гөлшат Ғайсина, Айһылыу Йомағолова һәм башҡалар ҡатнашты.
Дәүләт Думаһы 2020 йылдың 31 декабрен ял көнө итеү тәҡдимен кире ҡаҡты
Дәүләт Думаһы 26 ноябрҙә уҙған пленар ултырышта ЛДПР-ҙың 31 декабрҙе ял көнө итергә тәҡдим иткән закон проектын кире ҡаҡты, тип хәбәр итте федераль киң мәғлүмәт саралары.
Документ уҙған йылдың ноябрендә индерелде.
Унда хөкүмәттең ял көндәрен 31 декабрь ял көнө булырлыҡ итеп күсереү мөмкинлеге күҙ уңында тотолғайны.
Ул саҡта хөкүмәт тәҡдимде хупламаны, 2019 йылдың 31 декабрен ял көнө итеү һуң ине.
Быйыл октябрҙә Рәсәй премьер-министры Михаил Мишустин ул ҡуйған ҡарарға ярашлы, 2021 йылдың 31 декабре ял була.
2020 йылдың һуңғы көнө – эш көнө.
Рәсәй президенты Өфөнөң 450 йыллығын байрам итеү тураһында бойороҡҡа ҡул ҡуйҙы
Рәсәй президенты Владимир Путин бөгөн 2024 йылда Өфөнөң 450 йыллығын байрам итеү тураһында бойороҡҡа ҡул ҡуйҙы.
Был хаҡта Башҡортостан Башлығы Радий Хәбиров социаль селтәрҙә хәбәр итте.
Ошо документҡа ярашлы, өс ай эсендә Рәсәй Федерацияһы Хөкүмәте рәйесе урынбаҫары Алексей Оверчук рәйеслегендә байрам итеүгә әҙерләнеү һәм уны үткәреү буйынса ойоштороу комитеты төҙөлә.
«Шул рәүешле республикабыҙ баш ҡалаһының 450 йыллығына федераль статус бирелә.
Тимәк, беҙ Өфөнө үҙгәртеү, ҡаланы заманлаштырыу, уға яңы һулыш өрөү һәм илебеҙҙең терәк ҡалаларының береһе итеү өсөн уникаль мөмкинлек алабыҙ, шул иҫәптән федераль үҙәктән ярҙам иҫәбенә.
Шуға күрә өфөләр исеменән президентҡа ҡабул ителгән ҡарар өсөн ҙур рәхмәт белдерәм», — тип яҙҙы Радий Хәбиров.
Республиканың йыйылма командаһы мини-лапта буйынса Рәсәй кубогында алтын миҙал яуланы
Фото: Рәсәйҙең рус лаптаһы федерацияһы
Башҡортостандың мини-лапта буйынса йыйылма командаһы Йошкар-Ола ҡалаһында уҙған Рәсәй кубогында алтын миҙалдар яуланы һәм ил чемпионатында бишенсе булды.
Республиканан ярыштарҙа Өфө һәм Ҡырмыҫҡалы райондары спортсылары Дмитрий Данилов, Айҙар Әхмәҙуллин, Вадим Борханов, Эльмир Миһранов, Ильмир Шафиҡов, Руслан Байтимеров, Родион Вәлиев һәм Рәмил Лутыев ҡатнашты, тип хәбәр итте «Кармаскалинская новь» гәзите.
2020 йылда ҙур лапта буйынса бөтә Рәсәй ярыштарында ла Башҡортостан командаһы беренсе урынды алды.
Ә былтыр мини-лапта буйынса Рәсәй чемпионатында көмөш миҙал яуланы.
Башҡортостанда чиновниктарға яңы йыл корпоративтарын уҙғарыу тыйылды
Республика башлығы Радий Хәбиров пандемия шарттарында яңы йыл корпоративтарын уҙғарыу тураһында ҡарар ҡабул итте.
Яңылыҡ әлегә республика чиновниктарына ғына ҡағыла.
«Беҙ ике йыл инде эштәр алға киткәс корпоративтар ойоштороу принцибы буйынса йәшәйбеҙ.
Ғаилә менән күберәк булырбыҙ, тип һөйләштек, — тине республика етәксеһе.
– Бүләктәр темаһы тураһында ла һөйләшеп ҡуйҙыҡ.
Бер-беребеҙҙе открыткалар сүпләргә кәрәкмәй.
Хәҙер барыһы ла телефондарҙа, гаджеттарҙа.
СМС ебәрһәгеҙ, бик һәйбәт».
Яңы йыл байрамдарында ресторандарҙың һәм башҡа учреждениеларҙың эшенә килгәндә, Радий Хәбиров әлегә ҡарар ҡабул итмәгәнен әйтте.
Республика етәксеһе оператив штаб менән кәңәшләшкәндән һуң аҙна һуңында фекерен еткерергә вәғәҙә бирҙе.
Интернетта «Һылыуҡай-2020» конкурсында ҡатнашҡан башҡорт ҡыҙҙары өсөн тауыш биреү башланды
Интернетта башҡорт ҡыҙҙарының «Һылыуҡай-2020» Бөтә Рәсәй конкурсында ҡатнашыусылар араһында тамашасылар һөйөүе призына тауыш биреү башланды.
Ул 2020 йылдың 3 декабренә тиклем бара.
Сайтта тауыш бирергә мөмкин.
Тауыш биреү һөҙөмтәләре 3 декабрҙә финал шоуында билдәле була.
Бер аҙна элек конкурстың әҙерлек осоро башланды.
Ҡыҙҙар өсөн башҡорт теле, хореография, вокал дәрестәре ойошторолдо.
Рәсәй төбәктәренән һәм республика райондарынан 20 ҡыҙ финалға сыҡты.
Проекттың гала-концерты 3 декабрҙә «Башҡортостан» дәүләт концерт залында була.
Проект тарихында тәүге тапҡыр финал онлайн уҙғарыла.
Тамашасылар конкурс барышын Республика халыҡ ижады үҙәгенең Youtube-каналында ҡарай ала.
Республикала уҡыусыларҙың Яңы йылға тиклем мәктәпкә сығыуы ихтимал
Башҡортостанда уҡыусыларҙың Яңы  йылға тиклем мәктәпкә йөрөй башлауы ихтимал, тип хәбәр итте бөгөн республика башлығы Радий Хәбиров хөкүмәттә уҙған оператив кәңәшмәлә.
Әгәр коронавирус инфекцияһына бәйле хәл ҡатмарлы булмаһа, ғәҙәти уҡыу режимына сығырға мөмкин, тине республика етәксеһе.
«Балалар ҙа, уҡытыусылар ҙа дистанцион шөғөлләнеп арыны», —  тип өҫтәне ул.
Бынан алда 6-10 кластар өсөн дистанцион уҡыуҙы 6 декабргә тиклем оҙайтыу тураһында ҡарар ҡабул ителде, тип хәбәр иткәйне «Башинформ».
Беренсе-бишенсе класс уҡыусылары, шулай уҡ ун беренселәр мәктәпкә йөрөй.
Башҡортостанда нисә йәштә COVID-19 менән йышыраҡ ауырыйҙар
Башҡортостанда яңы коронавирус инфекцияһы йоҡторғандарҙың һаны 14 264-кә етте.
Был хаҡта COVID-19-ға ҡаршы көрәш буйынса төбәк оператив штабы белдерҙе.
Һуңғы тәүлектә сир йоҡтороуҙың 138 осрағы асыҡланған.
Пандемия башланғандан алып 11 922 пациент яңы ауырыуҙы еңгән.
Һуңғы тәүлектә 32 кеше һауыҡҡан.
Шулай уҡ оператив штаб тағы бер үлем осрағы хаҡында хәбәр итте.
Башҡортостандың һаулыҡ һаҡлау министры Максим Забелин әйтеүенсә, бөгөнгә сирлеләрҙең 48% — 26-50 йәшлектәр, 22% — 50-60 йәшлек пациенттар.
Республикала әлеге ваҡытта COVID-19 диагнозы менән дауаханала ятҡан 537 пациенттың 38-е — ауыр хәлдә.
Хәтерегеҙгә төшөрәбеҙ, Башҡортостанда 65 йәштән өлкән граждандар өсөн изоляция тәртибе ғәмәлдә.
Өфөлә «Халыҡ-ара бизнес аҙналығы» уҙғарыла
Рәсәйҙең Сит ил эштәре министрлығы вәкиле Мария Захарова 8-11 декабрҙә Өфөлә «Халыҡ-ара бизнес аҙналығы» ойошторолоуы тураһында иғлан итте.
«Бер нисә форум онлайн һәм офлайн форматында була.
Уларҙың бурысы – донъяла килеп тыуған иҡтисади хәлдә бизнесты үҫтереүҙең төп мәсьәләләрен асыҡлау һәм тикшереү.
Бизнес аҙналығының партнёрҙары – Рәсәй экспорт үҙәге, Стратегик асыштар үҙәге, Рәсәй Финанс министрлығының ғилми-тикшеренеү финанс институты, Европа бизнесы ассоциацияһы.
Форумда 10 меңгә яҡын кеше онлайн ҡатнашыр, миллионлаған тамашасы булыр тип көтөлә», — тип билдәләне Мария Захарова.
Башҡортостан хөкүмәте премьер-министры Андрей Назаров һүҙҙәренсә, дүрт көнлөк эшлекле программа ШОС һәм БРИКС илдәренең бәләкәй һәм урта эшҡыуарлыҡ, туризм, иҡтисад һәм экспорт темаларына арнала.
Форумды 33 майҙансыҡта уҙғарыу, кәмендә 50 сәғәтлек дискуссия ойоштороу планлаштырыла.
«Хәҙер был мәсьәләләрҙе донъя тенденциялары күҙлегенән тикшереү мөһим, сөнки ысынбарлыҡ беҙҙә, Башҡортостанда ғына түгел, бөтә донъяла үҙгәрҙе!
Хәҙер элекке кеүек булмай.
Ә беҙ нисек хәл итәбеҙ һәм ниндәй саралар күрәбеҙ, шулай була.
Шуға күрә беҙ донъяның абруйлы спикерҙарын һәм эксперттарын саҡырҙыҡ.
Рәсәй, шулай уҡ халыҡ-ара ведомстволар үҙҙәренең ҡатнашасағын раҫланы», — тип хәбәр итте республика хөкүмәте етәксеһе.
Башҡорт театры тураһында китап «Театр романы» – 2020 премияһы исемлегенә инде
Башҡорт драма театрының бер быуатлыҡ юбилейына арналған китап «Театр романы» – 2020 премияһы исемлегенә инде. Хәтерегеҙгә төшөрәбеҙ, «Мәжит Ғафури исемендәге Башҡорт дәүләт академия драма театры — 100 йыл.
Тарих һәм хәҙерге заман очерктары» китабы авторҙары — Заһир Исмәғилев исемендәге Өфө дәүләт сәнғәт институты доценттары Айһылыу Сәғитова һәм Гөлсәсәк Саламатова.
Китаптың исем туйы 2019 йылда Өфөлә уҙҙы.
«Театр романы-2020» премияһына театр һәм театр кешеләре хаҡында йыйынтыҡ сығарған авторҙар, нәшриәттәр, әҙәби фондтар тәҡдим ителде.
Премияның маҡсаты – театр тураһында әҙәбиәт өлкәһендәге нәшриәт эшмәкәрлегенә булышлыҡ итеү; театр хаҡында әҙәбиәттең социаль әһәмиәтен арттырыу, уҡыусыларҙың һәм йәмәғәтселектең фекерен йәлеп итеү; театр хаҡында китап сығарыу, уны таратыу менән шөғөлләнгән нәшриәттәрҙең һәм фондтарҙың абруйын күтәреү.
Уҙған йылдарҙа премияға лайыҡ булған лауреаттар араһында Валерий Фокин, Инна Соловьёва, Эдуард Кочергин, Алексей Бартошевич, Нонна Скегина, Дмитрий Трубочкин, Александр Ширвиндт, Анна Гереб, Елена Козелькова, Анатолий Васильев, Виолетта Гудкова, Людмила Полякова, Алла Кигель, Людмила Старикова һәм башҡа танылған театр сәнғәте эшмәкәрҙәре бар.
Премияның эксперт советында һәм жюриҙа – билдәле театр һәм йәмәғәт эшмәкәрҙәре.
Жюри рәйесе – Рәсәйҙең халыҡ артисы Аркадий Райкин.
Республикала ғаиләлә йәберләнгән ҡатын-ҡыҙҙар өсөн ҡыҙыу бәйләнеш асыла
Башҡортостанда 30 ноябрҙә ғаиләлә йәберләнгән ҡатын-ҡыҙҙар өсөн ҡыҙыу бәйләнеш асыла.
«Семья» республика ресурс үҙәге һәм «Мөхәббәт» кризис үҙәге белгестәре сәғәт 11-ҙән 2-гә тиклем шылтыратҡан гүзәл заттарға үҙҙәренең кәңәштәрен бирә.
«Бөтә шылтыратыуҙар ҙа аноним һәм бушлай, — тип белдерҙе ойоштороусылар.
— Ярҙам һорау оят та, ҡурҡыныс та түгел».
Һорауҙарығыҙ булһа, шылтыратығыҙ:
— өйҙә йәберләү билдәләре;
— ғаилә көс ҡулланыуҙы иҫкәртеү;
— ғаилә эсендәге низағтар ваҡытында үҙеңде яҡлау ысулдары;
— ғаиләлә йәберләнгән ҡатын-ҡыҙҙарға психологик ярҙам;
— яҡындарға нисек ярҙам итергә;
— ғаиләлә йәберләнеп йәшәгән ҡатын-ҡыҙҙарҙы хоҡуҡи яҡлау.
Башҡортостанға аномаль һыуыҡ яҡынлаша – Гидрометүҙәк етәксеһе
Башҡортостанға аномаль һыуыҡ яҡынлаша.
Рәсәй Гидрометүҙәгенең ғилми етәксеһе Роман Вильфанд һүҙҙәренсә, һауа температураһы 20 градусҡа тиклем түбәнәйә.
«Рәсәйҙең Европа өлөшөндә, Әстрхан, Волгоград, Һарытау, Һамар өлкәләрендә, Башҡортостанда, Татарстанда һыуыҡ була.
Екатеринбургта, Ырымбурҙа, Ҡурғанда, Новосибирскиҙа, Омскиҙа, Томскиҙа ла һалҡын.
Унда температура 20-25 градусҡаса түбәнәйә.
Был, ысынлап та, һыуыҡ, әлбиттә», — тип Вильфандтың һүҙҙәрен килтерә ТАСС.
Ләкин синоптик республикала һыуыҡ көндәрҙең ҡасан башланасағын әйтмәне, шулай ҙа термометр бағанаһының норманан 5-10 градусҡа түбәнәйәсәген билдәләне.
Республикала ирекмәндәр өсөн награда булдырылды
Башҡортостанда «Башҡортостан Республикаһы ирекмәне» наградаһы – почет билдәһе булдырылды, ул йыл һайын ун ирекмәнгә тапшырыла.
Башҡортостан Башлығы Радий Хәбиров шундай ҡарар ҡабул итте, указға 27 ноябрҙә ҡул ҡуйылды.
Бөгөн республика етәксеһе социаль селтәрҙә былай тип яҙҙы: «Был кешеләр башлыса күләгәлә ҡала, ләкин бер ҙур эш тә уларҙың ярҙамынан тыш башҡарылмай.
Тағы ла мөһимерәге – ошо ҡыйыу егет-ҡыҙҙар ауыр минутта тәүгеләрҙән булып ярҙамға килә.
Быйыл беҙҙең ирекмәндәр коронавирус инфекцияһына ҡаршы көрәштә алғы сафта булды.
Тотош республика буйынса 63 штабтан биш меңдән ашыу кеше ололарға аҙыҡ-түлек, дарыу ташыны, коммуналь хеҙмәттәр өсөн түләргә ярҙам итте, йылы һүҙҙәрен дә йәлләмәне.
Бөрйән районында урман янғанда ярты меңләгән ирекмәнебеҙ утты һүндереүҙә әүҙемлек күрһәтте, феләкләп һыу ташыны».
Радий Хәбиров, әгәр эпидемиологик хәл мөмкинлек бирһә, тәүге бүләкләүҙең алдағы айҙарҙа үтәсәген хәбәр итте.
Бынан тыш, республикала һаулыҡ өсөн хәүефле өлкәләрҙә ярҙам иткән ирекмәндәрҙе һауыҡтырыу программаһы әҙерләнгән.
«Изге эштәр төбәге» Бөтә Рәсәй конкурсында Башҡортостан ирекмәндәрҙең иң яҡшы тәжрибәһен үҫтереүгә гран отто (6,5 миллион һум).
Хәҙер Башҡортостанда 400 ирекмән отряды бар.
Ирекмәндәр сафына уларҙың рәсми сайтында ҡушылырға мөмкин.
Башҡортостанда 52 йәшлек ир коронавирустың 83-сө ҡорбаны булды
Өфөлә тағы бер ир яҡты донъя менән хушлашты, ул коронавирус ҡорбандарының күңелһеҙ исемлеген тулыландырҙы.
Республиканың Һаулыҡ һаҡлау министрлығы хәбәр итеүенсә, уға 52 генә йәш булған, аорта атеросклерозы, гипертония, паренхиматоз органдарҙың дистрофияһы ауырыуҙарынан яфаланған.
2020 йылдың 1 декабренә Башҡортостанда коронавирус инфекциялы 14 406 кеше асыҡланған.
Тәүлек эсендә, рәсми статистика буйынса, 142 сирле өҫтәлгән.
Стационарҙа 542 пациент дауалана.
Ауыр хәлдәге ауырыуҙар һаны арта, улар 40-ҡа еткән,14-е – үпкәне яһалма елләтеү аппаратында.
1 772 сирле өй шарттарында дауалана.
Бер тәүлектә — 87, йәмғеһе 12 009 кеше һауығып сыҡҡан.
Дауахананан тыш пневмония осраҡтары һаны ла юғары, тәүлек эсендә тағы 406 сирле асыҡланған.
Пневмониянан дауаланып сыҡҡан пациенттар — 412.
Республикала бөтәһе 1 708 692 тикшереү үткәрелгән, 1 654 005 кеше тикшерелгән.
Һуңғы тәүлектә генә – 10 549 тикшереү, 10 310  кеше тикшерелгән.
Республикала 65 йәштән өлкәндәр өсөн мотлаҡ изоляция режимы 31 декабргә тиклем оҙайтылды
Башҡортостанда 65 йәштән өлкәндәр өсөн мотлаҡ изоляция режимы оҙайтылды.
Башҡортостан Башлығы Радий Хәбиров «Юғары әҙерлек» тәртибе тураһында указға сираттағы үҙгәрештәр индерҙе.
Документтың яңы редакцияһына ярашлы, 65 йәштән өлкәндәр, шулай уҡ хроник сирлеләр өсөн мотлаҡ изоляция режимы 31 декабргә хәтлем оҙайтыла.
Социаль учреждениеларҙа булғандар өсөн дә мотлаҡ изоляция режимы 31 декабргәсә һаҡлана.
Башҡортостандың мәғариф һәм фән министрлығы, муниципалитеттарҙағы санитар-эпидемиологик хәлдән сығып, бөтә кластар ҙа мәктәптә уҡый алған ҡала-райондар исемлеген төҙөргә тейеш.
Радий Хәбиров шулай уҡ халыҡтың битлек режимын һәм 65 йәштән өлкәндәрҙең изоляция тәртибен үтәүен тикшереүҙе көсәйтергә ҡушты.
Башҡортостанға томан яҡынлаша
Рәсәй Ғәҙәттән тыш хәлдәр министрлығының Башҡортостан буйынса баш идаралығы хәбәр итеүенсә, 2 декабрҙә республикала урыны менән томан көтөлә.
500 метрҙан күреү мөмкинлеге кәмей.
«Урамда йөрөгәндә иғтибарлы һәм һаҡ булыуығыҙҙы үтенәбеҙ.
Юл аша сығыу өсөн ер өҫтө йәки ер аҫты үткәүелен файҙаланырға тырышығыҙ.
Балаларҙы ҡарағыҙ, өлкәндәргә һәм сирлеләргә ярҙам итегеҙ, — тип мөрәжәғәт иттеләр граждандарға ведомствоның матбуғат хеҙмәтендә.
— Водителдәр, томанға ҡаршы фонарҙарҙы ҡабыҙығыҙ.
Тиҙлек режимын һаҡлағыҙ.
Юлда бик иғтибарлы булығыҙ».
Өфөлә берҙәм рәсәйҙәр партияның 19-сы тыуған көнөндә «Такси. Хәстәрлек» акцияһын башлап ебәрҙе
Фото: «Берҙәм Рәсәй» төбәк бүлексәһенең матбуғат хеҙмәте
Өфөлә 1 декабрҙә ковид-госпиталдә эшләгән табиптарҙы ташыу буйынса акция старт алды.
«Берҙәм Рәсәй»ҙең тыуған көнөндә партия ағзалары Зубов ауылындағы йоғошло сирҙәр үҙәге табиптарына ошондай бүләк эшләне.
Тәүгеләрҙән булып акцияға республика Дәүләт Йыйылышы депутаттары, «Рәсәй терәге» эшҡыуарҙары һәм башҡарма комитет хеҙмәткәрҙәре ҡушылды.
Улар үҙҙәренең һәм эш машиналарында табиптарҙы сменаға илтеп ҡуйҙы, ә кисен уларҙы барып ала.
Әйтәйек, «Берҙәм Рәсәй» фракцияһы етәксеһе, Башҡортостан Дәүләт Йыйылышы – Ҡоролтай рәйесе урынбаҫары Рөстәм Ишмөхәмәтов водитель булды.
Тағы ике табипты партияның төбәк башҡарма комитеты етәксеһе Рөстәм Әхмәҙинуров алып барҙы.
«Беҙҙең акция табиптарҙың мөрәжәғәттәренән сығып ойошторолдо.
Уларҙың һүҙҙәренсә, шәхси транспорты булмағандарға эш урынына барып-ҡайтыу бик ауыр, сөнки дауахана ҡаланан ситтә урынлашҡан.
Шуға күрә тәү сиратта ошо медицина учреждениеһы хеҙмәткәрҙәренә ярҙам күрһәтергә тигән ҡарар ҡабул ителде», — тине Рөстәм Әхмәҙинуров.
Әлеге ваҡытта акция ковид-госпиталдәрҙә эшләгән барлыҡ табиптарҙы йәлеп итә алһын өсөн такси компаниялары менән һөйләшеүҙәр алып барыла.
Беренсе көндә 22 бушлай ташыу ойошторола.
Артабан иһә Өфө хакимиәте һәм таксистар менән берлектә уны көнөнә 400-гә еткереү планлаштырыла.
Республикала һәләк булған йәки һаулығына зыян килгән осраҡта ирекмәндәргә пособие билдәләнде
Фото: Башҡортостан Республикаһының Йәмәғәт палатаһы
Башҡортостанда һәр кем дәүләт гарантиялары менән яҡланһын өсөн ирекмәнлек эшен башҡарғанда һәләк булған йәки һаулығына зыян килгән осраҡта ирекмәндәргә пособие суммаһы билдәләнде.
Был хаҡта республика хөкүмәте президиумы ултырышында белдерҙеләр.
Һаулығына зыян килгән осраҡта ирекмәнгә бер тапҡыр – 50 мең, әгәр һәләк булһа, уның ғаилә ағзаларына 250 мең һум түләргә тейештәр.
Пособие түләү мәсьәләләре Республика ирекмәндәр хәрәкәте һәм йәштәр башланғыстарына ярҙам итеү үҙәге ҡарамағында була, тип асыҡлыҡ индерҙеләр Йәштәр сәйәсәте һәм спорт министрлығында.
«Әйтергә кәрәк, ирекмәндәр эшенең һөҙөмтәләре тәьҫирләндерә, – тип билдәләне премьер-министр Андрей Назаров.
– Был ярҙам күрһәтеү ҙә, ғүмерҙе ҡотҡарыу ҙа.
Ирекмәндәрҙең ярҙамы баһалап бөткөһөҙ.
Ләкин уларҙың да ғүмере һәм һаулығы хәүеф аҫтында.
Беҙ барыһын да күҙ уңында тоторға тейешбеҙ».
Өфө вице-мэры Илдар Юланов «Башкиравтодор» етәксеһе итеп тәғәйенләнде — киң мәғлүмәт саралары
Республикала юл ремонтлау-төҙөү буйынса дәүләт предприятиеһына етәксе итеп Өфө мэрияһынан 35 йәшлек Илдар Юланов тәғәйенләнде, тип хәбәр итте «Коммерсант-Башкортостан».
Башҡортостандың Транспорт һәм юл хужалығы министрлығында рәсми мәғлүмәт бирмәнеләр.
Илдар Юланов 2019 йылдың июленән Өфө хакимиәте башлығы урынбаҫары – Транспорт һәм элемтә идаралығы начальнигы булып эшләне.
Бынан алда ул ошо идаралыҡта пассажир транспортын үҫтереү программалары бүлеге етәксеһе вазифаһын биләне.
«Башкиравтодор»ҙа етәксе һуңғы тапҡыр 2019 йылдың сентябрендә алмашынғайны. Ул саҡта генераль директор итеп Андрей Пролипото тәғәйенләнде.
«Башкиравтодор» акционерҙар йәмғиәте 24 мең саҡрымдан ашыу юлды, 1,6 меңдән күберәк күперҙе хеҙмәтләндерә.
Былтыр «Башкиравтодор»ҙың табышы — 8,84 миллиард һум, зыяны 578,5 миллион һум тәшкил итте.
Башҡортостанда етем балалар «Һөт кухняһы» продукцияһын бушлай алырға мөмкин
Фото: Башҡортостан Республикаһының Сауҙа һәм хеҙмәттәр министрлығы
Башҡортостанда ата-әсә ҡарауынан ҡалған етем балалар өс йәшкә тиклем «Һөт кухняһы» продукцияһын бушлай алырға мөмкин.
Республика хөкүмәте ҡарарына тейешле үҙгәрештәр индерелде.
«Аҙ тәьмин ителгән ғаиләләрҙә тәрбиәләнгән балаларҙан тыш, опекаға алынған балаларҙың да льготалы шарттарҙа тәбиғи, сифатлы һөт ризыҡтары алыу мөмкинлегенә эйә булыуы беҙҙең өсөн бик мөһим», – тип билдәләне Башҡортостан Республикаһының сауҙа һәм хеҙмәттәр министры Алексей Гусев.
Бушлай туҡланыуҙы юллау өсөн ғариза яҙырға һәм «Һөт кухняһы» учреждениеһы менән килешеү төҙөргә кәрәк.
Быны теләһә ниндәй таратыу пунктына килеп эшләргә мөмкин.
Әгәр бөтә документтар ҙа дөрөҫ булһа, 20 эш көнө эсендә туҡланыу тәғәйенләнеүе тураһында хәбәр ебәрелә.
Рөстәм Ғәзизов – Өфө мэры вазифаһын башҡарыусы
Өфө мэры вазифаһын башҡарыусы итеп ҡала хакимиәте етәксеһе урынбаҫары вазифаһында кадрҙар, спорт, гражданлыҡ йәмғиәте һәм йәштәр мәсьәләләре өсөн яуап биргән Рөстәм Ғәзизов тәғәйенләнде.
Был турала «Башинформ» агентлығына Өфө хакимиәтенең матбуғат хеҙмәте етәксеһе Марсель Байдәүләтов хәбәр итте.
Ҡарар кисә кис ҡала Советының телефон аша һорашыу юлы менән уҙған сираттан тыш ултырышында ҡабул ителде.
2 ноябрҙә ошо вазифаға тәғәйенләнгән Радмил Мөслимов сәләмәтлек торошо буйынса вәкәләттәрен һалды – унда коронавирус асыҡланды.
Өфөлә тау саңғыһы миҙгеле асылды
Өфөлә тау саңғыһы миҙгеле асылды.
Әле үк тау саңғыһы буйынса олимпия резервындағы спорт мәктәбе һәм «Аҡ Йорт» тау саңғыһы комплексы битләүендә саңғыла, сноубордта шыуырға мөмкин тип хәбәр иттеләр мэриянан.
«Аҡ Йорт» тау саңғыһы комплексында миҙгел 21 ноябрҙә башланды.
Хәҙер комплекста күнекмә битләүе һәм бәләкәй канат юлы эшләй.
Тау саңғыһы буйынса спорт мәктәбендә битләүҙәрең береһе уҙған кесаҙна асылды (Олимпик-парк) һәм унда әүҙем күнекмәләр бара.
«Киләһе аҙнала дүртенсе битләүҙе асабыҙ, әле унда ҡар менән тултырыу эштәре алып барыла.
Һауа торошо һәйбәт булһа, декабрь аҙағына биш тау саңғыһы трассаһы ла эшләй башлай», — тип хәбәр итте тау саңғыһы спорты буйынса олимпия резервындағы спорт мәктәбе директоры Андрей Кривошеев.
Спорт мәктәбе биләмәһендә инвентарҙы прокатҡа алыу пункты бар.
Бында теләгән һәр кем тау битләүендә шыуа ала.
Республикала изоляцияла булған пенсионерҙар COVID-19 менән һирәгерәк сирләй башлаған
Башҡортостанда изоляция осоронда оло йәштәгеләр араһында коронавирус менән сирләгәндәр һаны 10 процентҡа кәмегән.
«Башинформ» агентлығы хәбәр иткәнсә, 10 ноябрҙән республика Башлығы указы буйынса төбәктә 65 йәштән өлкәндәр, шулай уҡ хроник ауырыуҙары булғандар өсөн изоляция режимы ғәмәлгә индерелде.
Уларға көндөҙгө сәғәт 11-ҙән төшкө 1-гә тиклем урамда йөрөргә йәки магазинға барып килергә рөхсәт ителә.
Башҡортостан Һаулыҡ һаҡлау министрлығының оператив мәғлүмәттәре буйынса, сикләүҙәр индерелгәндән һуң ололар араһында коронавирус инфекцияһы менән ауырыу кимәле 10% тиерлек кәмегән.
Ошо категорияға ҡараған граждандарҙың COVID-19 билдәләре менән медицина ойошмаларына мөрәжәғәттәре лә аҙайған.
Мәҫәлән, уҙған тәүлектә республикала COVID-19 йоҡтороуҙың 142 осрағы теркәлгән.
Сирлеләрҙең дөйөм һаны – 14 548 кеше.
Шул уҡ ваҡытта 12 140 пациент һауыҡҡан, уларҙың 131-е – һуңғы тәүлектә.
Хәтерегеҙгә төшөрәбеҙ, Башҡортостанда 65 йәштән өлкәндәр өсөн мотлаҡ изоляция режимы декабргә 31 тиклем оҙайтылды.
Башҡортостанда коронавирустан вафат булғандарҙың рәсми һаны 85-кә етте
Башҡортостандың Һаулыҡ һаҡлау министрлығы яңы коронавирус инфекцияһы менән сирләүгә бәйле статистиканы яңыртты.
Ведомство мәғлүмәттәре буйынса, һуңғы тәүлектә мәрхүмдәр һаны икәүгә артҡан, хәҙер улар – 85 кеше.
Пандемия башланғандан алып республикала бөтәһе 14 548 кешелә COVID-19 раҫланған.
Тәүлек эсендә – 142 яңы осраҡ.
Дауаханала – 549, өй шарттарында 1774 кеше дауалана, 43 сирле – ауыр хәлдә, 11-е үпкәне яһалма елләтеү аппаратына мохтаж.
2020 йылдың мартынан Башҡортостанда 12 140 кеше инфекцияны еңгән.
Тәүлек эсендә 131 пациент һауығып сыҡҡан.
Республикала дауахананан тыш пневмония менән сирләү статистикаһы тотороҡло: бер тәүлектә – 427 яңы осраҡ, 433 кеше һауыҡҡан.
Таратыу пункттарының тулы исемлеге менән milkrb.ru сайтында танышырға мөмкин.
Һөт кухняһы продукцияһы менән тәьмин итеү мәсьәләһе буйынса 8(347)246-55-01 номеры буйынса шылтыратып кәңәшләшергә була.
«Айыҡ ауыл-2020» республика конкурсы барышында «ҡыҙыу бәйләнеш» акцияһы ойошторола
10-11 декабрҙә «Айыҡ ауыл-2020» республика конкурсы барышында халыҡҡа психотерапевт, нарколог һәм психолог ярҙамы күрһәтеү өсөн «ҡыҙыу бәйләнеш» ойошторола.
Башҡортостанда йәшәүселәр психиатр-нарколог, психотерапевт һәм психологтарҙан башҡорт, рус телдәрендә бушлай аноним консультация алырға мөмкин.
Иртәнге сәғәт 11-ҙән киске 8-гә тиклем бушлай 8-800-700-01-83 номерына шылтыратып, эскелек, наркомания, реабилитация менән бәйле ҡыҙыҡһындырған һорауҙарға яуап алырға була.
Консультацияны Башҡортостан Республикаһы Һаулыҡ һаҡлау министрлығының Республика клиник психотерапия үҙәге, Республика клиник психиатрия дауаханаһы, Стәрлетамаҡ психиатрия дауаханаһы белгестәре үткәрә.
Акцияны ойоштороусылар — Бөтә донъя башҡорттары ҡоролтайы, Башҡортостан Республикаһының Һаулыҡ һаҡлау министрлығы, Башҡортостан Республикаһының Йәштәр сәйәсәте һәм спорт министрлығы.
Өфөлә башҡорт ҡыҙҙарының «Һылыуҡай-2020» Бөтә Рәсәй конкурсының финалы була
Иртәгә, 3 декабрҙә, киске сәғәт 7-лә «Башҡортостан» дәүләт концерт залында башҡорт ҡыҙҙарының «Һылыуҡай-2020» Бөтә Рәсәй конкурсының финалы була.
Күләмле проекттың финалында Сибайҙан, Мәләүездән, Өфөнән, Балаҡатай, Бөрйән, Көйөргәҙе, Мәсетле, Яңауыл, Учалы райондарынан, Силәбе, Свердловск, Ырымбур, Һамар, Һарытау, Ленинград, Мәскәү өлкәләренән, Пермь крайынан, Ханты-Манси автономиялы округынан һәм Татарстан Республикаһынан 20 ҡыҙ ҡатнаша.
Ҡатнашыусыларҙың йәше – 16 йәштән 25-кә тиклем.
Еңеүсе «Лада» автомобиле менән бүләкләнә.
Проект һәр ваҡыт тамашасыларҙы яңы идеялары менән хайран ҡалдыра.
Әйтәйек, быйыл финалда ҡыҙҙар Рәсәй дизайнеры, кутюрье, телевидение алып барыусыһы, «Игорь Гуляевтың Мода йорто»н ойоштороусы Игорь Гуляевтың киске күлдәктәр коллекцияһы менән таныштыра.
Игорь Гуляев Мода йортоноң кейем-һалымы донъяла  танылыу яулаған  Уитни Хьюстон, Орнелла Мути, Монсерат Кабалье, Лара Фабиан, Голди Хоун, шулай уҡ Рәсәй йондоҙҙары Алла Пугачева, Филипп Киркоров, Николай Басков, Елена Ваенга, Стас Михайлов, Лера Кудрявцева, Наташа Королева, Яна Рудковская һәм башҡаларҙың гардеробын биҙәй.
Бөгөн, 2 декабрҙә, Игорь Валерьевич финалсылар өсөн оҫталыҡ дәрестәре үткәрә.
Конкурс тарихында тәүге тапҡыр проекттың финалы онлайн режимда ойошторола.
Тамашасылар конкурс барышын Республика халыҡ ижады үҙәгенең YouTube каналында күҙәтә ала.
Шулай уҡ тиҙҙән Башҡортостан юлдаш телеканалында конкурстың телевизион форматын ҡарарға мөмкин.
Проектты ойоштороусылар — Башҡортостан Республикаһының Мәҙәниәт министрлығы, Республика халыҡ ижады үҙәге, Бөтә донъя башҡорттары ҡоролтайы, «Башҡортостан» телерадиокомпанияһы.
Республикала пандемия шарттарында Яңы йылды байрам итеү тураһында ҡарар ҡабул ителде
Башҡортостанда 2 декабрҙә коронавирус пандемияһы шарттарында Яңы 2021 йылды байрам итеү тураһында ҡарарҙар ҡабул ителде.
Республика Башлығы Радий Хәбиров ҡала-ауылдарҙа боҙ ҡаласыҡтары һанын арттырырға ҡушты.
Был боҙ ҡаласыҡтары биләмәһендә халыҡтың күпләп йыйылыуына юл ҡуймай.
Майҙансыҡтар 10 декабргә үк әҙер булырға тейеш.
Бынан тыш, балалар баҡсаларында яңы йыл иртәлектәре үткәрергә рөхсәт ителде, ләкин төркөмдәрҙә һәм ата-әсәһеҙ генә.
Ресторандарға килгәндә, улар Яңы йылда – тәүлек әйләнәһенә, яңы йыл каникулдары көндәрендә таңғы 6-нан төнгө 2-гә тиклем эшләргә мөмкин.
Башҡортостан уҡыусылары 7 декабрҙән мәктәптә уҡый башлай
Дүшәмбе, 7 декабрҙә, республиканың барлыҡ мәктәптәрендә көндөҙгө уҡыу тергеҙелә.
Башҡортостан башлығы хакимиәтендәге сығанаҡ «Башинформ» агентлығына бөгөн төбәк оператив штабы ултырышында ошондай ҡарар ҡабул итеүҙәрен хәбәр итте.
Коронавирус инфекцияһы таралыуға бәйле хәл тотороҡланды, шуға уҡыусыларға мәктәпкә йөрөп уҡырға мөмкин.
Хәтерегеҙгә төшөрәбеҙ, республика уҡыусылары 9 ноябрҙән дистанцион уҡыуға күсерелгәйне.
Радий Хәбиров Башҡортостан Башлығының Контроль идаралығына республиканың барлыҡ мәктәптәрендә санитар нормаларҙы үтәүҙе тикшерергә ҡушты.
Республика парламенты депутаттары күсмә зоопарктарҙы һәм дельфинарийҙарҙы тыйырға теләй
Башҡортостан Дәүләт Йыйылышы депутаттары күсмә зоопарктарҙы һәм дельфинарийҙарҙы федераль кимәлдә тыйыуға өлгәшергә ниәтләй.
Халыҡ һайланыусылары ғәмәлдәге ҡануниәткә үҙгәрештәр индерергә йыйына.
Башҡортостан парламенты рәйесе Константин Толкачёв һүҙҙәренсә, ошондай федераль документ күптән кәрәк.
«Ҡағиҙә булараҡ, күсмә зоопарктарҙа йәнлектәр йыл әйләнәһенә тығыҙ ситлектәрҙә йәшәй, асылда, улар төрмә камералары булып тора.
Хайуандар тейешле тәрбиәләнмәй, ашатылмай, ветеринария хеҙмәтләндереүенән мәхрүм.
Һөҙөмтәлә улар йыш ҡына хәүефлегә әйләнә.
Беҙҙең республикала, башҡа төбәктәрҙә бер нисә тапҡыр кешеләргә ҡарата агрессия осраҡтары теркәлде.
Йәнлектәрҙең яҙмышына ла көнләшерлек түгел.
Ишембай районында булған һуңғы осраҡты хәтергә төшөрөү ҙә етә, унда ситлектә ҡарауһыҙ ҡалдырылған айыуҙар табылды», — тип аңлатма бирҙе башланғысҡа республика Дәүләт Йыйылышы спикеры.
Был дельфинарийҙарға ла ҡағыла.
Константин Толкачёв фекеренсә, ташыған ваҡытта йәнлектәр тығыҙ контейнерҙарҙа йәшәргә мәжбүр, ә ҡырағай тәбиғәттә улар бер көндә тиҫтәләрсә саҡрымды йөҙөп үтә.
Закон көсөнә ингән осраҡта күсмә зоопарк хужаларына стационар эш режимына күсеү йә иһә йәнлектәрҙе башҡаларға һатыу өсөн ярты йыл ваҡыт бирелә.
Башҡорт шағирәһе Лариса Абдуллинаның шиғырҙары балҡар журналында донъя күрҙе
Башҡорт шағирәһе Лариса Абдуллинаның шиғырҙары балҡар телендәге «Минги-тау» («Эльбрус») журналында баҫылды.
Шәлкемгә танылған шағир-тәржемәселәр Исмаил Байтуғанов, Сакинат Мусакаева, Темирлан Жашуев тәржемә иткән 10 шиғыр ингән.
Инеш һүҙҙә Сакинат Мусакаева башҡорт шағирәһенең ижады, тәржемәнең һәм халыҡтар араһында мәҙәни-әҙәби күперҙәрҙең әһәмиәте хаҡында бәйән итә.
«Минги-тау» («Эльбрус») — Ҡабарҙа-Балҡар Республикаһының әҙәби-нәфис һәм ижтимағи-сәйәси журналы, 1958 йылдан башлап балҡар һәм рус телдәрендә сыға.
Башҡортостанда йәшәү минимумының уртаса дәүмәле 9 908 һум кимәлендә раҫланды
Башҡортостанда 2020 йылдың өсөнсө кварталы өсөн йәшәү минимумының уртаса дәүмәле раҫланды.
Республика хөкүмәте ҡарарына ярашлы, йәшәү минимумының уртаса айлыҡ дәүмәле йән башына 9 908 һум тәшкил итте.
Халыҡтың төп социаль-демографик төркөмдәре өсөн йәшәү минимумы түбәндәгесә билдәләнде:
— эшкә һәләтле халыҡҡа — 10 544 һум,
— пенсионерҙарға — 8 059 һум,
— балаларға — 9 925  һум.
2020 йылдың икенсе кварталы менән сағыштырғанда республикала йәшәү минимумы күләме 107 һумға кәмене.
«Йәшәү минимумы дәүмәле квартал һайын республикала ҡулланыу кәрзине нигеҙендә билдәләнә. Ул социаль программаларҙы әҙерләгәндә һәм тормошҡа ашырғанда халыҡтың йәшәү кимәлен баһалау өсөн тәғәйенләнгән.
Шулай уҡ төбәк бюджетын формалаштырғанда әһәмиәткә эйә.
Ошо күрһәткестән сығып аҙ тәьмин ителгән граждандарға социаль ярҙам күләме иҫәпләп сығарыла», — тип белдерҙеләр Башҡортостан Республикаһы Ғаилә, хеҙмәт һәм халыҡты социаль яҡлау министрлығының матбуғат хеҙмәтендә.
Синоптиктар декабрҙә республикала һауа торошоноң үҙенсәлектәре тураһында хәбәр итте
Синоптиктар декабрҙә Башҡортостанда һауа торошоноң үҙенсәлектәре тураһында хәбәр итте.
Рәсәй Гидрометүҙәге фаразы буйынса, республикала ҡыштың тәүге айы ғәҙәттәгенән бер градусҡа һыуығыраҡ булыуы көтөлә, тип белдерҙе Башгидромет.
Уртаса һауа температураһының -11,-12 градус (норма -11), яуым-төшөмдөң ғәҙәттәгенән аҙыраҡ булыуы фаразлана.
Декабрҙең беренсе аҙнаһында республикала һауа торошон «Себер» антициклоны периферияһы билдәләй.
Температураның бер төрлө булмауы көтөлә, айырыуса төнгө сәғәттәрҙә: -13,-20, болотло булғанда -7,-12 градус.
Көнсығыш райондарҙа -22,-27 градусҡаса һыуыҡ була, көндөҙ -7,-13, таулы райондарҙа -14, -17.
Дөйөм алғанда, 1 декабрҙән 10-ына тиклем уртаса һауа температураһының норманан 3-5 градусҡа түбәнерәк булыуы көтөлә.
Ай башында әллә ни яуым-төшөм көтөлмәй.
Төндә һәм иртән урыны менән томан.
12 декабргә баш ҡаланың Совет майҙанында боҙ ҡаласығы барлыҡҡа килә
Өфөнөң Совет майҙанында боҙ ҡаласығы төҙөлә.
Быйыл майҙанды пиксель шыршы биҙәй, уның төп үҙенсәлеге – төрлө һүрәттәрҙе, тексты күрһәтеү мөмкинлеге, шул иҫәптән тауыш ҡушыла.
Яңы йыл ҡаласағында боҙ лабиринттары, боҙҙан яһалған һындар, фотоға төшөү урындары һәм яҡтыртҡыслы аркалар ҙа була.
Өфөнөң Киров районы хакимиәте мәғлүмәттәре буйынса, шыршыны ҡуйыу һәм боҙ ҡаласығын әҙерләү 12 декабргә тамамланырға тейеш.
Космонавт йыһандан Өфөнө фотоға төшөрөп, социаль селтәргә һалған
Космонавт Сергей Рязанский йыһандан Өфөнө фотоға төшөргән һәм был хаҡта социаль селтәрҙә уртаҡлашҡан.
Ул мегаполистарҙың төнгө фотоһүрәттәренең һоҡланғыс булыуы, был юлы иһә Рәсәй ҡалаларының береһен күрһәтергә теләүе хаҡында яҙған.
Яҙмала Өфө хаҡында бер нисә ҡыҙыҡлы мәғлүмәт бар.
— Рәсәйҙең иң иркен ҡалаһы: бер кешегә яҡынса 700 квадрат метр майҙан тура килә.
— Рәсәйҙә оҙонлоғо буйынса (Сочиҙан һәм Волгоградтан ҡала) өсөнсө, майҙаны буйынса Заполярный, Норильск, Сочи, Санкт-Петербург, Мәскәү һәм Пермдән һуң етенсе урынды биләй.
—  Өфө бер кешегә йәшел үҫентеләр майҙаны буйынса Рәсәйҙең миллиондан ашыу кеше йәшәгән ҡалаһы араһында алдынғы урында — 202 квадрат метр.
Өфө тураһында тағы ла бер ҡыҙыҡлы мәғлүмәт: ҡалаға нигеҙ һалынғандан алып уны бер кем дә яулай алмаған.
Ҡала диуарҙары күскенселәр һөжүменә лә, Пугачев ихтилалы ваҡытында дүрт айлыҡ ҡамауға һәм оҫта итеп ойошторолған ике ҡаты һөжүмгә лә ҡаршы торған. Шулай итеп, ҡаланы еңелмәҫ тип атарға мөмкин», —  тип яҙған ул.
Рәмзил Күсәрбаев Башҡортостандың төҙөлөш һәм архитектура министры итеп тәғәйенләнде
Фото: Башҡортостан Башлығының матбуғат хеҙмәте
Башҡортостан Башлығы Радий Хәбиров Рәмзил Күсәрбаевты республиканың төҙөлөш һәм архитектура министры итеп тәғәйенләү тураһында указға ҡул ҡуйҙы.
Быға тиклем ул ведомство башлығы вазифаһын башҡарыусы булып эшләне.
Белешмә:
Рәмзил Күсәрбаев 1977 йылдың 9 майында Туймазы районы Ғәфүр ауылында тыуған.
Октябрьский коммуналь-төҙөлөш техникумын, Өфө дәүләт нефть техник университетын тамамлаған.
Хеҙмәт эшмәкәрлеген 1996 йылда «Ауыл төҙөүсеһе» бәләкәй предприятиеһында ташсы булып башлай.
2001-2002 йылдарҙа – «Октябрьскнефть» идаралығында ташсы, мастер.
2004-2005 йылдарҙа – «Октябрьскнефть» идаралығында инженер.
2005-2006 йылдарҙа  – «Башнефть-Өфө» йәмғиәтенең Октябрьский нефть һәм газ сығарыу идаралығында инженер.
2006-2011 йылдарҙа  – «Нефтестроймонтаж»дың Октябрьский идаралығында директор вазифаһын башҡарыусы, директор.
2011-2013 йылдарҙа – «Нефтестроймонтаж»дың Приют идаралығында Серафимовка төҙөлөш-монтаж цехы начальнигы урынбаҫары.
2013-2016 йылдарҙа – Туймазы районы хакимиәте башлығының сәнәғәт, төҙөлөш, бәйләнеш һәм инвестициялар буйынса урынбаҫары.
2016-2020 йылдарҙа – Башҡортостан Республикаһының Капиталь төҙөлөш идаралығы етәксеһе.
2020 йылда – Башҡортостан Республикаһының Төҙөлөш һәм архитектура буйынса дәүләт комитеты рәйесенең беренсе урынбаҫары, төҙөлөш һәм архитектура министры вазифаһын башҡарыусы.
Өфөлә «Егеттәр балы»нда реалити-шоу еңеүсеһе башҡорт тоҡомло ат менән бүләкләнә
Өфөлә Башҡортостан юлдаш телевидениеһында барған «7 егет» проектының финалы – «Егеттәр балы» була.
Тамашасыларҙы проект геройҙары, шулай уҡ егеттәрҙе төрлө һөнәргә өйрәткән оҫталар, эстрада йондоҙҙары, республиканың билдәле йәмәғәт эшмәкәрҙәре ҡатнашлығында шоу-программа көтә.
Реалити-шоу еңеүсеһе башҡорт тоҡомло ат менән бүләкләнә.
Уның исеме бал ваҡытында билдәле була.
Ойоштороусыларҙың махсус наградаһы – тамашасылар һөйөүе призы ла бар.
Каналдың рәсми сәхифәһендә һәр кем үҙенә оҡшаған ҡатнашыусы өсөн тауыш бирергә мөмкин.
Реалити-шоуҙың иң күп тауыш йыйған геройы «Тамашасылар һөйөүе призы» номинацияһында еңеүсе тип иғлан ителә.
«Егеттәр балы» Яңы йыл төнөндә Башҡортостан юлдаш телеканалында күрһәтелә.
Алып барыусылар – Лилиә Сирбаева һәм Ильяс Ҡарабулатов.
2019 йылда Башҡортостан юлдаш телевидениеһында һәм Ҡурай-ТВ каналында халыҡ кәсептәрен пропагандалауға һәм үҫтереүгә йүнәлтелгән «7 егет» реалити-шоуы башланды.
Проект тамашасыларҙа ла, йәмәғәт эшмәкәрҙәрендә лә ҙур ҡыҙыҡһыныу тыуҙырҙы. 2020 йылда «7 егет» реалити-шоуының икенсе миҙгеле старт алды, уның геройҙары ике аҙна эсендә халыҡ кәсептәренең 13 төрөн үҙләштерҙе, улар араһында – быйма баҫыу, арҡан ишеү, музыка ҡоралдары эшләү.
Ҡатнашыусылар баһалап бөткөһөҙ тәжрибә туплауҙан тыш, бик күп тамашасыларҙың йөрәген яулап өлгөрҙө.
Республикала рөхсәтһеҙ ерләгән өсөн яңы штрафтар индерелде
Башҡортостан Башлығы Радий Хәбиров республиканың Административ хоҡуҡ боҙоуҙар кодексына үҙгәрештәр индереү тураһында законға ҡул ҡуйҙы.
2020 йылдың 10 декабренән республика халҡы өсөн мәрхүмдәрҙе ерләүгә бәйле яңы штрафтар көсөнә инә.
Документҡа ярашлы, рөхсәтһеҙ ерләгән өсөн граждандарға – 1-3 мең, вазифалы кешеләргә – 10-20 мең, ойошмаларға 100-200 мең һум штраф һалына.
Ҡәберлектәрҙе тәртиптә тотмаған өсөн дә Башҡортостан Республикаһы Административ хоҡуҡ боҙоуҙар тураһында кодексының үҙгәртелгән 3.5-се статьяһында штраф һалыу ҡаралған: граждандарға – 1-3 мең, вазифалы кешеләргә – 3-5 мең, ойошмаларға – 5-10 мең һум.
Ҡәбергә ҡойма йәки таш законһыҙ ҡуйылған осраҡта штрафтың 1-30 мең һум тәшкил итеүе мөмкин.
Башҡортостанда киләһе аҙнала уҡ ковидтан прививка эшләй башлауҙары ихтимал
Фото: Башҡортостандың Һаулыҡ һаҡлау министрлығы
Кисә Рәсәй президенты Владимир Путин киләһе аҙнала уҡ табиптарға һәм уҡытыусыларға коронавирустан прививка яһай башлау планы тураһында иғлан итте.
Уның һүҙҙәренсә, вакцинация «тәүге ике хәүеф төркөмөнән — табиптарҙан һәм уҡытыусыларҙан» башлана.
«Илдә коронавирустан яҡынса 2 миллион доза вакцина етештерелгән.
Был беҙгә күләмле вакцинацияны башларға мөмкинлек бирә», — тип дәүләт башлығының һүҙҙәрен килтерә ТАСС.
Алдан хәбәр ителгәнсә, декабрь башында Башҡортостанға COVID-19-ға ҡаршы вакцина килтерелә.
«Яңы коронавирус инфекцияһынан вакцинаны ҡабул итергә әҙерләнәбеҙ.
«Спутник V» вакцинаһы өсөн махсус һаҡлау урындары әҙер.
Ошо вакцина менән эш һәм тейешле инструктаж үткәрелгән», — тип белдерҙе Һаулыҡ һаҡлау министрлығы башлығы Максим Забелин дүшәмбе республика хөкүмәтендә уҙған оператив кәңәшмәлә.
Башҡортостан Башлығы Радий Хәбиров, үҙ сиратында, COVID-19-ҙан күпләп вакцинациялауға әҙерләнергә ҡушты.
Уның һүҙҙәренсә, республикала һынап ҡаралған вакцина үҙенең һөҙөмтәлелеген раҫланы.
Студент-медиктарға коронавирусҡа ҡаршы көрәштә ярҙам иткәндәре өсөн аҡса түләнә
Рәсәйҙә коронавирус инфекцияһы таралған осорҙа һаулыҡ һаҡлау системаһына ярҙамға килгән студент-медиктарға махсус социаль түләүҙәр билдәләнде.
Кисә премьер-министр Михаил Мишустин студенттарға түләү өсөн 1,1 миллиард һумдан ашыу аҡса бүлде.
Матди дәртләндереү ноябрь һәм декабрь айҙарында эшләгән өсөн бирелә.
Президент Владимир Путин ҡушыуы буйынса, юғары уҡыу йорттары студенттарына һәр айға – 10 мең, ә урта профессиональ медицина белеме программалары буйынса уҡығандарға ете мең һум түләнә.
Студенттарға ноябрь өсөн аҡсаны – декабрҙә, ә декабрь түләүҙәрен йылдың аҙаҡҡы эш көнөнән дә һуңға ҡалмайынса күсерергә тейештәр, тип хәбәр итте «Российская газета».
Әлеге ваҡытта Башҡортостан дауаханаларында һәм поликлиникаларында төрлө вазифаларҙа 1 200-ҙән ашыу ординатор эшләй.
Агентлыҡ хәбәр иткәнсә, октябрҙә терапевтарҙың эше күп булыуына бәйле Башҡорт дәүләт медицина университетынан 150 студент-ординатор һәм юғары курс студенттары Өфө поликлиникаларына эшкә ебәрелде.
Резервта тағы 200 студент бар, улар медицина ойошмаларының һорауы буйынса эшкә тотонорға әҙер.
Баш ҡалала һауа температураһы -18 градусҡа тиклем түбәнәйҙе
Башҡортостандың баш ҡалаһында уҙған төн ҡыш башланғандан алып иң һалҡыны булды.
Башгидрометтың бөгөн таңғы 5-кә ҡарата мәғлүмәте буйынса, Өфөлә һауа температураһы минус 18 градусҡаса түбәнәйҙе.
Көндөҙ һауа температураһы бер аҙ күтәрелә, -9, -14 градус була, тип фаразлай синоптиктар.
Әллә ни яуым-төшөм көтөлмәй, урыны менән томан булыуы мөмкин.
Ел йүнәлешен үҙгәртеүсән, талғын.
Алдан хәбәр ителгәнсә, декабрҙең тәүге аҙнаһында республикала һауа торошон «Себер» антициклоны периферияһы билдәләй.
Температураның бер төрлө булмауы көтөлә, айырыуса төнгө сәғәттәрҙә: -13,-20, болотло булғанда -7,-12 градус.
Көнсығыш райондарҙа -22,-27 градусҡаса һыуыҡ була, көндөҙ -7,-13, таулы райондарҙа -14, -17.
Дөйөм алғанда, 1 декабрҙән 10-ына тиклем уртаса һауа температураһының норманан 3-5 градусҡа түбәнерәк булыуы көтөлә.
Өфөнән 16 йәшлек боксёр Европа беренселегендә көмөш миҙал яуланы
Өфөнөң Николай Валуев исемендәге спорт мәктәбенән 16 йәшлек Иван Тихонов 15-16 йәшлек егеттәр араһында бокс буйынса Европа беренселегендә көмөш миҙал яуланы, тип хәбәр иттеләр республиканың Йәштәр сәйәсәте һәм спорт министрлығынан.
Ярыштар Болгарияның баш ҡалаһы Софияла уҙҙы.
Финалда яҡташыбыҙ Украина спортсыһы менән алышты.
Иван Тихонов — Николай Валуев исемендәге бокс буйынса олимпия резервындағы спорт мәктәбе тәрбиәләнеүсеһе.
Тренерҙар – Рәмил Хөснөтдинов һәм Юрий Шокуров.
Башҡортостан фермерҙары республиканың ковид-госпиталдәренә 4 тонна йәшелсә оҙатты
Бөгөн, 4 декабрҙә, Башҡортостан фермерҙары ковид-госпиталдәргә республикала үҫтерелгән йәшелсә һәм аҙыҡ-түлек тарата.
Акция Башҡортостан Республикаһында Дөйөм Рәсәй халыҡ фронты булышлығында уҙғарыла, тип хәбәр итте «Башинформ»ға Башҡортостан Республикаһы Дәүләт Йыйылышы депутаты, Бөрө районындағы крәҫтиән-фермер хужалығы етәксеһе Яков Кугубаев. Ул үҙе лә медицина учреждениеларына аҙыҡ-түлек менән ярҙам күрһәтә.
«Өфө, Бөрө һәм Дүртөйлө госпиталдәренә республикабыҙҙа үҫтерелгән 300 килограмм продукция ташыйбыҙ.
Йәшелсәләрҙең дөйөм ауырлығы – 4 тоннанан ашыу.
Беҙ уларҙы Бүздәк һәм Бөрө фермер хужалыҡтарынан йыйҙыҡ.
Шулай уҡ ауыр тормош хәлендә ҡалған ғаиләләрҙә тәрбиәләнгән балалар һәм ярҙамға мохтаждар өсөн бер машина тәм-том, һут һатып алдыҡ.
Быларҙың барыһын да үҙ аҡсама һатып алдым!
Ярҙам итергә теләгегеҙ булһа, ҡушылығыҙ.
Беҙ йыл һайын Бөрө һәм Дүртөйлө райондарының күп балалы ғаиләләренә бүләктәр алабыҙ, һеҙҙең ярҙам менән башҡа райондарҙың тәм-том яратыусыларын да ҡыуандырырбыҙ», — тип һөйләне Кугубаев.
Шулай уҡ фермер март-август айҙарында Бөрө һәм Дүртөйлө райондарының мохтаж ғаиләләренә 300-ҙән ашыу аҙыҡ-түлек йыйылмаһы тапшырған.
Бөрө районының ирекмәндәр штабына 2000-дән күберәк шәхси һаҡланыу саралары һатып алған.
Өфөлә 10 хәйриә ойошмаһы өсөн кәрәкле әйберҙәр йыйыу акцияһы ойошторола
Өфөлә шәмбе, 12 декабрҙә, «Ультра» сауҙа үҙәге биләмәһендә «Һәр кем ярҙам итә ала» акцияһы була.
Уны «Ҡаршылыҡтарҙы емереп» социаль технологиялар үҙәге ойоштора.
Сара коммерцияға ҡарамаған 10 ойошма өсөн уҙғарыла, улар араһында –  «Мәрхәмәт», «Ғаилә», «Минең ҡәҙерле ҡарттарым», «Һөйөү менән», «МногодетОК» һәм башҡалар.
Уларҙың исемлеге һәм кәрәкле кейем-һалым исемлеге – бында.
Тулыраҡ мәғлүмәтте +79177418069, +79613647672 телефондары буйынса алырға мөмкин, һеҙгә ойошма хеҙмәткәрҙәре яуап бирер.
Башҡортостан дауаханаларында 48 ковид-сирле – ауыр хәлдә, тағы 10-һы – яһалма елләтеү аппаратында
Башҡортостандың Һаулыҡ һаҡлау министрлығы 4 декабрҙә яңы коронавирус инфекцияһы менән сирләү статистикаһын яңыртты.
Ведомство мәғлүмәттәре буйынса, һуңғы тәүлектә Covid-19 йоҡтороуҙың 144 осрағы теркәлгән.
Пандемия башланғандан алып республикала бөтәһе 14 833 кешегә COVID-19 диагнозы ҡуйылған.
Әле дауаханала – 575 пациент.
Уларҙың 48-е – ауыр хәлдә, 10-һы үпкәне яһалма елләтеү аппаратына мохтаж.
Коронавирустан тағы бер үлем осрағы теркәлгән.
Хәҙер уларҙың дөйөм һаны – 87.
Республикала дауахананан тыш пневмония менән сирләү статистикаһы тотороҡло: тәүлек эсендә 408 яңы осраҡ асыҡланған, 416-һы дауаланып сыҡҡан.
Шул уҡ ваҡытта ОРВИ менән ауырыу осраҡтарының артыуы теркәлә.
Уҙған тәүлектә 2470 кешегә ошондай диагноз ҡуйылған.
Уларҙың 61-е коронавирусҡа шик менән дауаханаға оҙатылған.
Өфө – Белорет юлында 130 миллион һумға заманса юл буйы комплексы төҙөлә
Фото: Башҡортостандың Сауҙа һәм хеҙмәттәр министрлығы
Өфө – Инйәр – Белорет юлында «Ҡурай» яуаплылығы сикләнгән йәмғиәте Архангел районы биләмәһендә юл буйы сервисы төҙөй.
Проект Башҡортостан Башлығы үткәргән «Инвестиция сәғәте»ндә тәҡдим ителде.
Компания директоры — 32 йәшлек Тимерғәле Ураҙғолов кафеһы, ҡунаҡханаһы, фермерҙар етештергән аҙыҡ-түлек менән сауҙа итеү урыны, балалар майҙансығы, мәсете, автомобиль туҡталҡаһы булған комплекс төҙөргә ниәтләй.
Бурысҡа аҡса алыу планлаштырылмай, инвестор үҙенең 130 миллион һум аҡсаһын һала.
Объект 85 эш урыны булдырырға мөмкин.
Башҡортостандың Сауҙа һәм хеҙмәттәр министрлығы мәғлүмәте буйынса, компания 1,15 гектар ерҙе ҡуртымға алған да инде, унда проектлау-тикшеренеү эштәре бара.
Инвестор проектты өҫтөнлөклөләр иҫәбенә индереүҙе һәм транспорт, инженерлыҡ инфраструктураһына сығымдарҙың бер өлөшөн ҡаплауҙы һораны.
Төҙөлөш эштәрен 2021 йылдың февраль-март айҙарында башлау күҙаллана.
«Был трассала заманса юл буйы объекттары аҙ.
Шуға күрә сәйәхәтселәрҙең туҡтап, алыҫ юлға сығыр алдынан рәхәтләнеп ял итеү урыны булһын өсөн уны йәнләндерергә кәрәк.
Проектты хупларбыҙ», – тип йомғаҡ яһаны республика етәксеһе Радий Хәбиров.
Башҡортостанда юл буйы сервисы объекттарын төҙөү проекты тормошҡа ашырыла.
Инвесторҙар өсөн дәүләт ярҙамы саралары булдырылған: паспорттар менән ер участкалары исемлеге әҙерләнгән, Инвестпорталда айырым бүлек бар.
Баш ҡалала Рәсәйҙәге тәүге QR-Конституция менән таныштырҙылар
Бөгөн Өфөнөң «Торатау» конгресс-холында барған V «Конституция-2020: асыҡ властың эволюцияһы» Дөйөм Рәсәй юридик форумында илдәге тәүге QR-Конституция менән таныштырҙылар.
Интерактив проект илдең Төп законына яңы төҙәтмәләр тураһында мәғлүмәт таратырға, шулай уҡ смартфоны булған һәр кемгә уның көнүҙәк редакцияһына инеп ҡарарға мөмкинлек бирә.
QR-кодлы стелалар Башҡорт дәүләт университетында, Күп функциялы үҙәктә, автобус туҡталыштарында һәм башҡа социаль әһәмиәтле урындарҙа ҡуйыла.
Беренсеһе Башҡортостандың Конституция судында урынлаштырыла.
QR-кодтар ҡала халҡын аныҡ учреждениеның эш йүнәлешенә тап килгән Конституция статьялары менән таныштыра.
Кодты ҡарап, граждандар өс платформаның береһенә: Конституцияның яңыртылған редакцияһы ҡушымтаһын күсереп алырға, 2020 йылдың бөтә төҙәтмәләре тупланған махсус сайтҡа, шулай уҡ бүлектәрҙең һәр береһе (граждандарҙың хоҡуҡтары һәм иректәре, социаль гарантиялар, дәүләт ҡоролошо һәм башҡалар) буйынса Конституция статьялары шәлкеме сайтына күсергә мөмкин.
Өфөнөң «Беренсе Май» паркында тәртип боҙоусыларҙы 101 видеокамера күҙәтә
Баш ҡала халҡы һәм ҡунаҡтары 700 миллион һумдан ашыуға төҙөкләндерелгән «Беренсе Май» мәҙәниәт һәм ял паркына көн һайын килә.
Кемдер спорт менән шөғөлләнә, кемдер балалары менән саф һауала йөрөй, ләкин ял итеү өсөн булдырылған урында объекттарҙы емереүселәр ҙә күп.
Өфө мэрияһы мәғлүмәттәре буйынса, паркта вандализм күренештәре йыш осрай.
«Өр-яңы эскәмйәләрҙе ватыуҙарына, йәш ағастарҙы һындырыуҙарына ҡарап йән әсей.
Хәҙер иһә тәртип боҙоусыларҙы камералар ярҙамында күҙәтәләр», — тип билдәләнеләр урындағы муниципалитетта.
Паркта видеокүҙәтеү системаһы эшләй.
Биләмәлә 101 камера бар, уларҙың һәр береһе «Хәүефһеҙ ҡала» системаһына тоташтырылған.
Тәүлек әйләнәһенә онлайн күҙәтеү тәртип боҙоуға юл ҡуймаҫҡа мөмкинлек бирә.
Бынан алда Өфөнөң Калинин районы хакимиәте башлығы Сергей Кожевников социаль селтәрҙә вандализм осраҡтары тураһында хәбәр иткәйне.
Республиканың ЮХХДИ барлыҡ водителдәрҙе тикшереү хаҡында иҫкәртә
Башҡортостандың Дәүләт автоинспекцияһы бөтә водителдәрҙе тикшереү тураһында иҫкәртә.
Ведомствоның матбуғат хеҙмәте мәғлүмәттәре буйынса, ошо йомала һәм ял көндәрендә республикала иҫкәртеү рейдтары ойошторола.
«Ул юл хәрәкәтендә ҡатнашыусыларҙың тәртибен нығытыуға, юл фажиғәләрен булдырмауға йүнәлтелгән», — тип хәбәр итте Башҡортостан Республикаһының ЮХХДИ.
Водителдәрҙән юлда иғтибарлы, шулай уҡ көслө транспорт ағымына әҙер булыуҙарын һорайҙар.
Башҡортостанда 2021 йылдың ғинуарындағы байрам көндәре иғлан ителде
Башҡортостан Республикаһының Ғаилә, хеҙмәт һәм халыҡты социаль яҡлау министрлығы хәбәр итеүенсә, Рәсәй Федерацияһы Хеҙмәт кодексының 112-се статьяһына ярашлы, 1, 2, 3, 4, 5, 6 һәм 8 ғинуар – Яңы йыл каникулдары, 7 ғинуар – Христос Раштыуаһы байрам көндәре булып иҫәпләнә.
2021 йылда 2, 3 ғинуарҙағы байрам көндәре шәмбегә һәм йәкшәмбегә тап килә.
Рәсәй Федерацияһы Хөкүмәтенең «2021 йылда ял көндәрен күсереү тураһында» ҡарарына ярашлы, 2 ғинуарҙағы ял көнө — 5 ноябргә, 3 ғинуар 31 декабргә күсерелде.
2020 йылдың 31 декабрендә эш көнө бер сәғәткә ҡыҫҡара.
Шулай итеп, Яңы йыл каникулдары уңайынан 2021 йылдың 1, 2, 3, 4, 5, 6, 7 , 8 һәм 9, 10 ғинуары эшләмәгән байрам һәм ял көндәре булып иҫәпләнә.
Рәсәй Федерацияһы Хеҙмәт кодексының 120-се статьяһы нигеҙендә йыллыҡ төп йәки өҫтәмә түләүле отпуск бирелгәндә байрам көндәре – 1 , 2, 3, 4, 5, 6, 7 һәм 8 ғинуар отпускының календарь көндәре иҫәбенә индерелмәй.
Өфөлә «Һылыуҡай-2020» конкурсы еңеүсеһе билдәле булды
Өфөлә башҡорт ҡыҙҙарының «Һылыуҡай-2020» Бөтә Рәсәй конкурсы тамамланды.
Затлы тажды һәм «Лада» автомобилен Учалы районынан 19 йәшлек Ләйсән Шөғәйепова яуланы.
Бүләкте Башҡортостан Республикаһы хөкүмәте премьер-министры Андрей Назаров тапшырҙы.
«Сәхнәлә телмәр менән сығыш яһағанда ныҡ тулҡынландым.
Машина йөрөтөргә беләм – һайлап алыу турында еңгәндең икенсе көнөнә шуның буйынса имтихан тапшырҙым.
Ата-әсәйемә һәм үҙем эшләгән Учалы филармонияһы коллективына рәхмәт әйткем килә.
Хыялымдың тормошҡа ашҡанына әле һаман ышанып бөтмәйем!»
— тине Ләйсән «Башинформ» агентлығы журналисына.
Беренсе урынды Сибайҙан 10-сы класс уҡыусыһы Шәүрә Яхина алды.
Икенсе урынды Пермь крайынан Гүзәл Наҙарғолова һәм Ырымбур өлкәһенән Линиза Солтанғужина бүлеште.
Өсөнсө урында – Мәләүездән Дилә Вәлиева, Бөрйән районынан Эльвина Семенова һәм Көйөргәҙе районынан Розалина Ибраһимова.
«Быйыл конкурстың ил кимәлендә үткәрелеүе бик ҡыуаныслы.
Бөтә донъя башҡорттары ҡоролтайы һайлап алыу туры ойошторолған барлыҡ субъекттарҙың вәкилдәре өсөн янып-көйҙө, беҙҙең өсөн һәр ҡатнашыусы ҡәҙерле ине, — тине Башҡортостан Республикаһы Дәүләт Йыйылышы рәйесе урынбаҫары, Бөтә донъя башҡорттары ҡоролтайы президиумы рәйесе Эльвира Айытҡолова.
— Башҡорт теле йылында башҡортса телмәрҙе ишетеп шатландыҡ.
Күп кенә ҡатнашыусыларҙың Рәсәй төбәктәрендә йәшәүенә ҡарамаҫтан, ҡыҙҙар туған башҡорт телендә иркен аралаша».
Күләмле проекттың финалында Башҡортостан ҡала-райондарынан – Сибайҙан, Мәләүездән, Өфөнән, Балаҡатай, Бөрйән, Көйөргәҙе, Мәсетле, Яңауыл, Учалы райондарынан, шулай уҡ Рәсәй төбәктәренән – Силәбе, Свердловск, Ырымбур, Һамар, Һарытау, Ленинград, Мәскәү өлкәләренән, Пермь крайынан, Ханты-Манси автономиялы округынан һәм Татарстан Республикаһынан 16-25 йәшлек 20 ҡыҙ ҡатнашты.
Тамашасы һөйөүе призына Розалина Ибраһимова лайыҡ булды.
Финалда ҡатнашыусыларҙың бөтәһе лә номинацияларҙа бүләкләнде, еңеүселәрҙе бында ҡарарға мөмкин.
Һәр ҡыҙға милли биҙәктәр төшөрөлгән һандыҡ, байтаҡ бүләктәр тапшырылды.
Синоптиктар декабрҙең тәүге ял көндәренә һауа торошон хәбәр итте
Башҡортостанда синоптиктар декабрҙең тәүге ял көндәренә һауа торошон хәбәр итте.
Башгидромет мәғлүмәте буйынса, шәмбе һәм йәкшәмбе көндө республикала -15,-20 градусҡа тиклем һалҡын була.
Көндөҙ -9,-14 градус, яуым-төшөм көтөлмәй.
Рәсәйҙең Гидрометеорология үҙәге фаразына ярашлы, 10 декабргәсә уртаса һауа температураһының норманан 3-5 градусҡа түбәнерәк булыуы көтөлә.
Конкурстың 28 йыллыҡ тарихында тәүге тапҡыр проекттың финалы Республика халыҡ ижады үҙәгенең YouTube каналында онлайн режимда ойоштородо.
Финалдың яҙмаһын Башҡортостан юлдаш телеканалында ҡарарға мөмкин.
Конкурсты Рәсәйҙең һәм Башҡортостандың халыҡ артисы, Салауат Юлаев исемендәге дәүләт премияһы лауреаты Хөрмәтулла Үтәшев һәм журналист Наил Юнысов алып барҙы.
Проектты ойоштороусылар — Башҡортостан Республикаһының Мәҙәниәт министрлығы, Республика халыҡ ижады үҙәге, Бөтә донъя башҡорттары ҡоролтайы, «Башҡортостан» телерадиокомпанияһы.
Конкурстың тулы репортажын Йәмәғәт электрон гәзитендә уҡығыҙ.
Башҡортостанда приставтар бюджетҡа 3,8 миллиард һум аҡса түләттергән
Быйыл приставтар Башҡортостан халҡынан ваҡытында түләнмәгән 3,8 миллиард һум һалым, йыйым, пошлина һәм штраф түләттергән.
Был аҡса федераль бюджетты тулыландырған.
Приставтарға суд ҡарарҙарын үтәргә иҫәпкә һәм мөлкәткә арест һалыу, сит илгә сығыуҙы ваҡытлыса сикләү, Федераль һалым хеҙмәте һәм ЮХХДИ инспекторҙары менән берлектәге рейдтар, шул иҫәптән «Юл приставы» аппарат-программа комплексын һәм «Мобиль эҙләү» ҡушымтаһын файҙаланыу ярҙам итә, тип белдерҙеләр Федераль суд приставтары хеҙмәте идаралығында.
Өфөлә башҡорт телен популярлаштырыу буйынса проекттарҙың презентацияһы була
12 декабрҙә Арт-квадратта «Башҡорт теленә яңы ҡараш» тип аталған сара ойошторола.
Унда башҡорт телен популярлаштырыу буйынса проекттарҙың презентацияһы була.
Сара офлайн һәм онлайн уҙғарыла: коронавирус пандемияһы шарттарында бөтәһен дә бер майҙансыҡҡа йыйыу мөмкин түгел.
Проект авторҙары, йәмәғәтселек фекере лидерҙары туранан-тура ҡатнаша, ә киң аудиторияға Башҡортостан юлдаш телеканалында һәм социаль селтәрҙәрҙә тура трансляция ойошторола.
Ҡатнашыусылар башҡортса-русса һәм русса-башҡортса тәржемәсенең яңы веб-порталы, башҡорт телен өйрәнеү өсөн мобиль ҡушымталар, «Аҫылташ» бренды тураһында мәғлүмәт алырға мөмкин.
Ойоштороусылар – Башҡорт телен һаҡлау һәм үҫтереү фонды.
Махус ҡунаҡ – йәш ҡурайсы Юлай Ҡасимов.
Башҡортостанда COVID-19 кисергәндәргә 49 мең һумлыҡ шифахана сертификаттары тапшырыла башланы
Башҡортостанда яңы коронавирус инфекцияһы кисергәндәрҙе һауыҡтырыуға сертификаттар тапшырыла башланы.
Сертификаттың хаҡы – 49 мең һум, шифаханала дауаланыу ваҡыты — 14 көн.
Ғаризалар 31 декабргәсә ҡабул ителә, сертификат менән 2021 йылдың аҙағына тиклем файҙаланырға мөмкин.
Хеҙмәт министрлығында белдереүҙәренсә, уларҙы түбәндәге хеҙмәткәрҙәр генә алырға хоҡуҡлы:
— сovid-19 менән эшләгән табиптар;
— карантин шарттарында эшләгән социаль хеҙмәткәрҙәр;
— изоляция ваҡытында халыҡҡа ярҙам күрһәткән ирекмәндәр;
— биоматериалдар менән һәм изоляция тәртибен тәьмин итеү буйынса эшләгән Роспотребнадзор хеҙмәткәрҙәре;
— ковид-госпиталдәрҙе һаҡлауға йәлеп ителгән Эске эштәр министрлығы, Рәсәй гвардияһы хеҙмәткәрҙәре;
— изоляция режимын үтәүҙе контролдә тотҡан Ғәҙәттән тыш хәлдәр министрлығы хеҙмәткәрҙәре;
— Һаулыҡ һаҡлау һәм Мәғариф министрлыҡтары социаль учреждениеларының карантин шарттарында эшләгән хеҙмәткәрҙәре.
Өфө ихаталарын 140 яңы йыл шыршыһы биҙәй
Өфө властары ихаталарҙа боҙ ҡаласыҡтары һанын арттырыу тураһында ҡарар ҡабул итте.
Быйыл ҡыш ҡаланы 140-ҡа яҡын яңы йыл шыршыһы, 80 тау, 55 боҙ ҡаласығы, 22 «пятачок» биҙәй, тип белдерҙе мэрияның матбуғат хеҙмәте.
Ихаталарҙың күбеһендә хоккей майҙансыҡтары әҙер, бала-саға хоккей уйнай.
Бындай ҡарар яңы коронавирус инфекцияһы таралған осорҙа халыҡтың күпләп йыйылыуына юл ҡуймаҫҡа мөмкинлек бирер, тип иҫәпләйҙәр ҡалала.
Хәтерегеҙгә төшөрәбеҙ, Өфөлә өс төп ҡала шыршыһы һәм боҙ ҡаласығы була: Салауат Юлаев, Совет майҙандарында – ике пиксель шыршы, Ленин исемендәге майҙанда – Благовещен районынан килтерелгән урман һылыуҡайы.
Шулай уҡ баш ҡаланың барлыҡ райондарында һәм үҙәктән алыҫта урынлашҡан биләмәләрҙә – 16 майҙансыҡта шыршылар ҡуйыла, боҙ ҡаласыҡтары төҙөлә.
Өҫтәүенә ҙур сауҙа үҙәктәре һәм магазиндар янында яңы йыл шыршылары урынлаштырыла.
2020-2021 йылдарҙағы ҡышҡы осорҙа Өфө ҡалаһында күңел асыу һәм спорт сараларын уҙғарыу майҙансыҡтарының тулы исемлеге бында.
Һаулыҡ һаҡлау министрлығы COVID-19 йоҡторғандар тураһында хәбәр итте
Башҡортостандың Һаулыҡ һаҡлау министрлығы 7 декабргә COVID-19 йоҡторғандарҙың һаны тураһында мәғлүмәттәрҙе хәбәр итте.
Республиканың һаулыҡ һаҡлау министры урынбаҫары вазифаһын башҡарыусы Динара Еникеева һүҙҙәренсә, яңы коронавирус инфекцияһы менән сирләгәндәр һаны 15 265-гә етте.
Уҙған тәүлектә 144 сирле өҫтәлде. Мәрхүмдәр һаны өсәүгә артты, хәҙер улар – 92  кеше.
Ауырыу йоҡторғандарҙың 48%  — 26-50, 22% — 51-60 йәштә.
Әле 580 пациент стационарҙа: 11-е  – үпкәне яһалма елләтеү аппаратында, 17-һе – реанимацияла.
2 174 кеше сирҙе еңелсә формала үткәрә.
Хәҙер йоғошло сирҙәр госпиталдәрендә 4 252 пациент дауалана, тип билдәләне Динара Еникеева.
Республика Башлығы үҫмерҙәр һәләк булған юл-транспорт ваҡиғаһы тураһында: «Ауыр фажиғә»
Башҡортостан хөкүмәтендәге оператив кәңәшмәлә республика Башлығы Радий Хәбиров Әбйәлил районында теркәлгән үлемесле авария тураһында әйтеп үтте.
Хәтерегеҙгә төшөрәбеҙ, юл-транспорт ваҡиғаһында өс үҫмерҙең ғүмере өҙөлдө.
Республика етәксеһе автоһәләкәтте «ауыр фажиғә» тип атаны.
«Алан Викторович [Марзаев, Транспорт һәм юл хужалығы министрлығы етәксеһе – ред.], ЮХХДИ менән берлектә Әбйәлил районында булған хәлгә иғтибар бүлегеҙ.
Унда өс үҫмерҙең ғүмере ҡыйылды.
Шулай уҡ аттарҙы контролһеҙ көтөүгә бәйле һорау бар.
Бының өсөн административ яза ҡаралған, әлбиттә.
Хәлгә тәрәнерәк төшөнөргә кәрәк.
Баймаҡта булғанда был мәсьәләне күтәргәйнек.
Уйларға кәрәк.
Шундай ауыр фажиғә, аварияла өс бала һәләк булды», — тине Радий Хәбиров.
«Башинформ» агентлығы хәбәр иткәнсә, Башҡортостандың Әбйәлил районында 6 декабрь төнөндәге авария бер юлы өс үҫмерҙең ғүмерен өҙҙө. 16 йәшлек  водитель Ғаяз Х. [исемдәр үҙгәртелде – ред.], «Башинформ» агентлығы сығанағы мәғлүмәттәре буйынса, атаһының «Дэу Нексия» автомобилен йөрөтөргә алған.
Үҫмерҙең водитель таныҡлығы булмаған.
Ғаяз менән бергә машинала дуҫтары ла ултырған: 15 йәшлек Линиза Г., Данир А. Ҡолонло бейә менән бәрелешкәндән һуң, өсәүһе лә йән биргән.
Билдәле булыуынса, дауаханаға илткәндә водителдең йөрәге тибеүҙән туҡтаған.
Башҡортостанда халыҡты коронавирустан вакцинациялау башланды
Бөгөн Башҡортостанда йәшәүселәрҙе COVID-19-ҙан вакцинациялау башлана, тип хәбәр иттеләр 7 декабрҙә республика хөкүмәтендәге оператив кәңәшмәлә.
5 декабрҙә республикаға Гамалея үҙәгенән 1200 доза Гам-КОВИД-Вак вакцинаһы килтерелде.
Тәү сиратта прививка сирлеләр менән туранан-тура эшләгәндәргә – табиптарға, уҡытыусыларға, социаль хеҙмәткәрҙәргә яһала.
«Уны тиҙ арала үткәрергә кәрәк, — тине республика етәксеһе Радий Хәбиров.
— Беҙгә меңдән ашыу дозаның килтерелеүе бик дөрөҫ, беҙ нисек һаҡларға, тапшырырға, вакцина эшләргә, ошо эште ойошторорға өйрәнһен өсөн.
Был быға тиклем килтерелгән 40 доза вакцина түгел».
Декабрь аҙағына тиклем Башҡортостанға коронавирус инфекцияһынан вакцинаның икенсе партияһы килтерелеүе көтөлә.
Алдан хәбәр ителгәнсә, әлегә барлыҡ прививкаларҙы бушлай, табиптарҙың йүнәлтмәһе буйынса дәүләт дауаханаларында һәм поликлиникаларында ғына эшләйҙәр, шәхси медицина учреждениеларында COVID-19-ға ҡаршы вакцина юҡ.
2021 йылда уҡыусыларҙың яңы йыл каникулы оҙайтылырмы?
Башҡортостандың мәғариф һәм фән министры Айбулат Хажин «Башҡортостан» дәүләт телерадиокомпанияһының «Интервью» тапшырыуында 2021 йылда яңы йыл каникулы оҙайтыламы тигән һорауға яуап бирҙе.
«График буйынса беҙҙә каникул 11 ғинуарға тиклем дауам итә, һуңынан уҡый башлайбыҙ.
Белеүемсә, әле икенсе ярты йыллыҡта уҡыу графигы федераль кимәлдә тикшерелә.
COVID-19 буйынса федераль оператив штабта ҡарар ҡабул ителгәс тә, беҙ, һис шикһеҙ, ошо хаҡта уҡыусыларға, ата-әсәләргә еткерербеҙ», — тине министр.
Уҡыусылар өсөн икенсе сирек 30 декабрҙә тамамлана, был – каникул алдынан һуңғы уҡыу көнө.
Ковид традицияларҙы үҙгәртә: Башҡортостандың мәғариф министры төп яңы йыл шыршыларының яҙмышы тураһында хәбәр итте
Башҡортостанда мәктәпкәсә учреждениеларҙа Яңы йылды байрам итеү мәсьәләһе хәл ителде: балалар өсөн иртәлектәр була, ләкин коронавирусҡа бәйле бер ни тиклем сикләүҙәр индерелә.
Был хаҡта «Башҡортостан» дәүләт телерадиокомпанияһының «Интервью» тапшырыуында республиканың мәғариф һәм фән министры Айбулат Хажин белдерҙе.
«Мәктәпкәсә учреждениеларҙа яңы йыл иртәлектәре төркөмдәрҙә генә була, әммә ата-әсәләр ҙә, олатай-өләсәйҙәр ҙә ҡатнаша алмай.
Ситтән Ҡыш бабай, Ҡарһылыу костюмын кейгән өлкәндәрҙе, шулай уҡ операторҙарҙы саҡырмаҫҡа, ә байрам иртәлектәрен белем биреү ойошмалары хеҙмәткәрҙәре көсө менән үткәрергә кәңәш итәбеҙ», — тине министр.
Ведомство башлығы быйыл Республика һәм Кремль яңы йыл шыршыларын ойоштороу тураһында ла һөйләне.
«Аңлашылыуынса, пандемия шарттарында Республика яңы йыл шыршыһын уҙғара алмайбыҙ, ә беҙҙә йыл һайын 800-гә яҡын бала ҡатнаша торғайны.
Ләкин балаларға бүләктәрҙе мотлаҡ тапшырабыҙ, улар һатып алынған да инде.
Һәр муниципалитет башлығы ошо бүләктәрҙе балаларға тапшыра, — тине Айбулат Хажин.
— Кремль яңы йыл шыршыһы буйынса яуап алабыҙ, быйыл ул да булмаҫ, моғайын».
Мәктәптәрҙәге шыршыларға килгәндә, бында, министр һүҙҙәренсә, «ковид йоҡтороу хәүефен кәметеү» өсөн белем биреү ойошмаларына байрамды урамда уҙғарырға тәҡдим ителә.
Республикала яңы эш аҙнаһының тәүге көндәрендә ҡар яуыуы көтөлә
Башҡортостанда яңы эш аҙнаһының тәүге көндәрендә ҡар яуыуы көтөлә, ләкин һалҡын һауа торошо һаҡлана, тип белдерҙе синоптиктар.
Башгидрометүҙәк мәғлүмәттәре буйынса, дүшәмбе, 7 декабрҙә, алмашыныусан һауа торошо өҫтөнлөк итә.
Ҡайһы бер райондарҙа бер аҙ ҡар яуа, төндә һәм иртән томан төшөүе ихтимал.
Ел төньяҡ-көнбайыштан, тиҙлеге секундына 2-7 метр.
Һауа температураһы төндә -15,-20, урыны менән -22,-27, көндөҙ -9,-14, урыны менән -19 градус.
8 һәм 9 декабрҙә һауа торошо әллә ни үҙгәрмәй.
Бер аҙ ҡар яуыуы, юлдарҙың айырым участкаларында боҙлауыҡ көтөлә.
Ел төньяҡ-көнбайыштан талғын.
Һауа температураһы төндә -13,-19, урыны менән -27, көндөҙ -9,-14 градус.
«Мираҫ» ансамбле Башҡорт теле көнө уңайынан концерт менән сығыш яһай
14 декабрҙә Өфөнөң Ҡала мәҙәни-ял итеү үҙәгендә («Химик» мәҙәниәт һарайы) Башҡорт теле көнөнә арналған «Теле барҙың иле бар» тигән байрам концерты була.
«Мираҫ» йыр һәм бейеү фольклор ансамбле үҙ репертуарының ынйыларынан торған программа менән сығыш яһай.
Улар араһында – «Йыуаса», «Ҡул эше оҫталары», «Салауат мираҫы» йыр-бейеү композициялары һәм башҡа номерҙар.
Тамашасылар билдәле, һирәк башҡарылған йырҙарҙы тыңлау мөмкинлегенә эйә.
Башҡорт бейеүҙәре һәм йырҙары халыҡтың тарихы тураһында һөйләй, уларҙың йолаларын һәм ғөрөф-ғәҙәттәрен күрһәтә.
«Мираҫ» ансамбле – республиканың танылыу яулаған коллективтарының береһе.
Ул бейеү һәм йыр төркөмөн, халыҡ уйын ҡоралдары оркестрын һәм ансамблде берләштергән.
Коллективтың йыр-бейеүҙәре Башҡортостандың милли колориты, шулай уҡ Рәсәйҙең һәм сит илдәрҙең фольклоры менән һуғарылған.
Радий Хәбиров ни өсөн Яңы йыл төнөндә ресторандарға эшләргә рөхсәт биреүен аңлатты
Башҡортостан Башлығы Радий Хәбиров бөгөн Халыҡ-ара бизнес аҙналығының пленар ултырышында ни өсөн Яңы йылда кафе-ресторандарға – тәүлек әйләнәһенә, ә яңы йыл каникулдарында таңғы 6-нан төнгө 2-гә тиклем эшләргә рөхсәт итеү тураһында ҡарар ҡабул ителеүен аңлатты.
«Ресторан бизнесын ике юл менән юҡ итергә мөмкин, ә уны йылдар буйына үҫтерергә кәрәк, шуға күрә эксперттар менән кәңәшләшкәндән һуң уларға яңы йыл байрамдарында эшләргә рөхсәт итергә тигән ҡарар ҡабул ителде.
Пандемия ваҡытында бәләкәй һәм урта эшҡыуарлыҡ былай ҙа ныҡ зыян күрҙе.
Шул уҡ ваҡытта кафе-ресторандар санитар-эпидемиологик нормаларҙы һәм ҡағиҙәләрҙе, республика Сауҙа һәм хеҙмәттәр министрлығының тәҡдимдәрен үтәргә бурыслы», —  тине Радий Хәбиров.
Республика етәксеһе һүҙҙәренсә, сикләү йәки рөхсәт биреү буйынса ҡарар ҡабул итер алдынан бөтәһен дә анализларға кәрәк.
«Сама белергә һәм индивидуаль ҡараш булырға, коронавирус инфекцияһына бәйле хәлдән сығып, һәр төбәк үҙҙәренең ҡарарҙарын ҡабул итергә тейеш.
Барыһы ла индивидуаль», —  тине Радий Хәбиров.
Башҡортостанды ҡуйы томан ҡаплай
Рәсәй Ғәҙәттән тыш хәлдәр министрлығының Башҡортостан Республикаһы буйынса баш идаралығы хәбәр итеүенсә, 9 декабрҙә республикала урыны менән томан төшөүе көтөлә, күреү мөмкинлеге – 500-1000 метр.
Был көндә әллә ни яуым-төшөм көтөлмәй.
Ел төньяҡтан, төньяҡ-көнбайыштан талғын.
Һауа температураһы төндә -15,-20, урыны менән -22,-27, көндөҙ -9,-14, көньяҡ-көнсығышта -5 градус була.
Башҡорт балы «Рәсәй тәмдәре» төбәк брендтары конкурсында иң яҡшы өсәү иҫәбенә инде
Бөгөн тура эфирҙа «Рәсәй тәмдәре» төбәк брендтарының беренсе милли конкурсы еңеүселәре иғлан ителде.
Башҡорт балы «Бөтә илгә» номинацияһында иң яҡшы өсәү иҫәбенә инде.
«Был конкурсты йыл да ойошторорға уйлайбыҙ.
Унда ҡатнашыусылар абруй яулап ҡына ҡалмай, еңеүселәр өсөн урындағы брендтарҙы үҫтереүҙең комплекслы саралары ла тормошҡа ашырылыр, был иһә ҡыҙыҡлы, үҙенсәлекле һәм иң мөһиме – илебеҙҙең сифатлы аҙыҡ-түлеге менән тағы ла яҡынданыраҡ танышырға мөмкинлек бирер», — тип билдәләне Рәсәйҙең ауыл хужалығы министры Дмитрий Патрушев.
Хәтерегеҙгә төшөрәбеҙ, Башҡортостандан 26 милли ризыҡ тәҡдим ителде.
Тауыш биреүҙең һуңғы көндәрендә башҡорт балы ышаныслы рәүештә тәүге унау иҫәбенә инде. Беҙҙең бренд бында еңә алманы, ләкин ул – илдең 79 төбәгенең 508 ғаризаһы араһында иң яҡшы унау иҫәбендә.
Конкурстың «Бөтә илгә» номинацияһында еңеүселәрен Башҡортостандан сенатор, Федерация Советының фән, мәғариф һәм мәҙәниәт буйынса комитеты рәйесе Лилиә Ғүмәрова иғлан итте.
«Ҙур тулҡынланыу менән номинацияла өсөнсө урынға Башҡорт балы лайыҡ булыуын иғлан итәм», —  тине ул.
Шуны билдәләп үтәйек: икенсе һәм беренсе урындарҙы Адыгей сыры һәм Вологда майы алды.
Республика брендтарының «Беҙҙең ауылдан» номинацияһында ла еңеү мөмкинлеге бар ине.
Башҡорт ҡорото һәм «Ҡорғаҙаҡ» минераль һыуы иһә бында иң яҡшы унау иҫәбенә инде.
Өфө хакимиәтендә кадрҙар үҙгәрҙе
Бөгөн, 8 декабрҙә, Өфө хакимиәтендәге оператив кәңәшмәлә мэр вазифаһын башҡарыусы Рөстәм Ғәзизов муниципалитетта кадрҙар үҙгәреше тураһында иғлан итте.
Әйтәйек, Илдар Юлановтың икенсе эшкә күсеүенә бәйле, ҡала хакимиәте башлығы урынбаҫары – Транспорт һәм бәйләнеш идаралығы начальнигы вазифаһына Әсҡәт Хәйруллин тәғәйенләнде.
Быға тиклем ул Өфө мэрияһының төҙөлөш блогы өсөн яуаплы булды.
Алдан хәбәр ителгәнсә, 35 йәшлек Илдар Юлановҡа «Башкиравтодор» предприятиеһына етәкселек итеү бурысы йөкмәтелде.
Белешмә
Әсҡәт Хәйруллин 1964 йылда Бәләбәйҙә тыуған.
Өфө нефть институтын һәм Башҡортостан Республикаһы Президенты ҡарамағындағы Башҡортостан дәүләт хеҙмәте һәм идара итеү академияһын тамамлаған.
Төҙөлөш комплексында ҙур эш тәжрибәһе бар.
Хеҙмәт юлын төҙөлөш тресында участка мастеры һәм инженер булып башлай, «Башнефтезаводстрой» предприятиеһының генераль директоры вазифаһына тиклем үрләй.
Өфөлә Volkswagen Golf «ВАЗ-2107» машинаһына бәрелгән һәм йәйәүле ҡыҙҙы төкөткән
Фото: Өфөнөң ЮХХДИ
7 декабрь кисендә Өфөнөң Дим районында бәлиғ булмаған ҡыҙ ҡатнашлығында юл-транспорт ваҡиғаһы теркәлгән.
Баш ҡала Дәүләт автоинспекцияһының матбуғат хеҙмәте мәғлүмәттәре буйынса, Ухтомский урамынан китеп барған Volkswagen Golf автомобиленең 39 йәшлек водителе, күрмәйенсә, парковкаға борола башлаған «ВАЗ-2107» машинаһына бәрелгән.
Шунан сит ил машинаһы тротуарҙан барған 15 йәшлек ҡыҙҙы төкөткән.
Аварияла төрлө йәрәхәттәр алған үҫмер дауаханаға оҙатылған.
Табиптар уға ярҙам күрһәтеп, туғандары менән өйөнә ҡайтарған.
Баш ҡала халҡына генерал Миңлеғәле Шайморатов һәйкәленең проекттарын күрһәтәләр
Өфөлә йәшәүселәргә генерал Миңлеғәле Шайморатов һәйкәленең проекттарын күрһәтәләр.
Теләге булғандар 14-16 декабрҙә «Торатау» конгресс-холында асыҡ ишектәр көнөндә конкурс эштәрен ҡарай ала.
Был хаҡта Башҡортостан Башлығы Радий Хәбиров социаль селтәрҙәге сәхифәһендә хәбәр итте.
«Әйҙәгеҙ, был варианттарҙы бергәләп ҡарайыҡ, бәлки, улар араһында беҙ ҡуясаҡ һәйкәлдең макеты барҙыр, — тип мөрәжәғәт итте ул яҙылыусыларға.
— Еңеүсене билдәләгәндә конкурс комиссияһы һәр фекерҙе иҫәпкә ала.
Бер нисә тапҡыр әйткәнемсә, төҙөкләндерелгәндән һуң Совет майҙаны беҙҙең «Ҡыҙыл майҙан»ға әүерелергә тейеш».
Рәсәй Геройының буласаҡ монументы проекттары конкурсына 19 эскиз һәм өс үлсәүле модель ҡабул ителгән.
Уларҙы фотоға төшөрөү тыйылған (авторҙың хоҡуғы).
Ләкин республика халҡы махсус бланктарҙа үҙҙәренең баһаламаһын ҡалдыра ала.
Экспозиция иртәнге сәғәт 11-ҙән киске 8-гә тиклем эшләй.
Алдан яҙылыу өсөн телефон: +7-927-327-77-24 (иртәнге сәғәт 10-дан 5-кә тиклем).
Өфөлә Халыҡ-ара бизнес аҙналығы асылды
Өфөнөң «Торатау» конгресс-холында төрлө илдәрҙән 600-ҙән ашыу спикерҙы һәм бер нисә мең онлайн-ҡатнашыусыны берләштергән Халыҡ-ара бизнес аҙналығы-2020 асылды.
Быйыл Халыҡ-ара бизнес аҙналығы онлайн һәм офлайн үткәрелә.
Бөтә ҡулланыусылар ҙа эшлекле программаны онлайн күҙәтеп барырға мөмкин, бының өсөн ibw-bashkortostan.com рәсми порталында теркәлергә кәрәк.
Тамашасылар һәм спикерҙар кире бәйләнеш сервистары аша тура эфирҙа фекерҙәрен әйтергә һәм һорауҙарын бирә ала.
Әлеге формат форумды мөмкин тиклем хәүефһеҙ һәм һөҙөмтәле итеп уҙғарырға мөмкинлек бирергә тейеш.
Дүрт көнлөк эшлекле программа ШОС һәм БРИКС илдәре төбәктәренең бәләкәй һәм урта бизнес, Рәсәйҙә эшҡыуарлыҡ, туризм, иҡтисад һәм экспорт темаһына арнала.
Бөгөн Халыҡ-ара бизнес аҙналығы–2020 барышында ШОС һәм БРИКС илдәренең IV бәләкәй һәм урта эшҡыуарлыҡ форумы башланды.
Бынан тыш, бөгөн Бөтә донъя фольклориадаһының презентацияһы була.
Донъяның фольклор коллективтары съезы, ғәҙәттә, дүрт йылға бер тапҡыр уҙғарыла.
2021 йылда ул Башҡортостанда ойошторола.
Халыҡ-ара бизнес аҙналығының беренсе көнө «Милли моданың сиктәре юҡ» проекты менән таныштырыу барышында халыҡ-ара, Рәсәй һәм Башҡортостан дизайнерҙарының образдарын күрһәтеү менән тамамлана.
Проекттың төп маҡсаты – төбәктәрҙә еңел сәнәғәт индустрияһына иғтибар бүлеү, Рәсәйҙең дизайнерҙар ойошмаһын йәлеп итеү, бәләкәй һәм урта эшҡыуарлыҡҡа, шулай уҡ йәш дизайнерҙарға ярҙам күрһәтеү.
11 декабрҙә Халыҡ-ара бизнес аҙналығы үҙ эшен тамамлай.
Сараны ойоштороусы – Башҡортостан Хөкүмәте.
Башҡортостанда янғында ата-әсәнең һәм ике баланың ғүмере өҙөлгән
Фото: Башҡортостан Республикаһы Ғәҙәттән тыш хәлдәр министрлығының матбуғат хеҙмәте | Видео: Башҡортостан Республикаһының Ғәҙәттән тыш хәлдәр министрлығы
8 декабрь төнөндә Башҡортостандың Бишбүләк районы Кесе Мәнәүез ауылындағы йортта янғын сыҡҡан.
Урынға Рәсәй Ғәҙәттән тыш хәлдәр министрлығы хеҙмәткәрҙәре һәм Михайловка, Ҡушйылға ауыл Советтары ирекмәндәренең янғын һүндереү командалары ебәрелгән.
Янғын һүндереүселәр килеп етеүгә, ике фатирлы кирбес йортто ут ялмап алған.
Өйҙөң ҙурлығы – 22х8 метр.
Утты һүндереүгә биш берәмек техника һәм 16  кеше йәлеп ителгән.
«Янғынды һүндергәндә 1993 йылғы ирҙең, 1993 йылғы ҡатындың һәм 2013, 2016 йылғы балаларҙың мәйете табылған», — тип хәбәр иттеләр Башҡортостан Республикаһы Ғәҙәттән тыш хәлдәр министрлығының матбуғат хеҙмәтенән.
Ут сығыу сәбәптәре асыҡлана.
Тәфтиш-оператив төркөм, һынау янғын лабораторияһы эксперттары һәм Рәсәй Ғәҙәттән тыш хәлдәр министрлығы дознавателе эшләй.
Ваҡиға урынына Рәсәй Ғәҙәттән тыш хәлдәр министрлығының Башҡортостан Республикаһы буйынса баш идаралығы етәксеһе вазифаһын ваҡытлыса башҡарыусы Эдуард Иҙрисов килгән.
Башҡортостан Республикаһының Ғәҙәттән тыш хәлдәр буйынса дәүләт комитеты менән берлектә Бишбүләк районы ғәҙәттән тыш хәлдәр һәм янғын хәүефһеҙлеген тәьмин итеү буйынса комиссияһының сираттан тыш ултырышы үткәрелгән.
Табип коронавирус пандемияһы осоронда ниндәй дарыуҙар әҙерләп ҡуйырға кәрәклеген әйтте
Фото: «Башинформ» мәғлүмәт агентлығы
Рәсәй халыҡтар дуҫлығы университетының дөйөм һәм клиник фармакология кафедраһы мөдире, профессор Сергей Зырянов «Аргументы и факты» баҫмаһына өйҙә ковидҡа ҡаршы ниндәй дарыуҙар әҙерләп ҡуйырға кәрәклеге хаҡында һөйләне.
Уның һүҙҙәренсә, тәү сиратта, өй аптечкаһында температураны төшөрә торған препараттар, иң яҡшыһы — парацетамол булырға тейеш.
«Танауға тамыҙмалы дарыу һатып алырға мөмкин.
Бер ҡасан да антибиотиктар алып, табип күрһәтмәһенән тыш дауаланырға ярамай.
Тағы бер модалы тема — D витамины.
Йәнәһе лә уның етмәүе ауырыуҙың хәлен ҡатмарлаштыра.
Ләкин был витаминды артыҡ файҙаланыу тамырҙарҙың зарарланыуына, бөйөр сиренә килтерә», —  тип хәбәр итте табип.
Үҙ белдегең менән вирусҡа ҡаршы препараттар менән дауаланырға ярамай, сөнки «уларҙың кире тәьҫире күп», тип билдәләне ул.
Был дарыуҙарҙы табип ҡына тәғәйенләргә мөмкин.
Республикала дүрт меңдән ашыу пар коронавирус арҡаһында никахлашыуҙы күсерергә хәл иткән
Башҡортостанда дүрт меңдән ашыу пар коронавирус арҡаһында никахлашыуҙы күсерергә хәл иткән.
Республиканың Юстиция эштәре буйынса дәүләт комитетынан хәбәр итеүҙәренсә, 2020 йылдың 1 мартынан 31 октябренә тиклем 4 127 пар никах теркәү көнөн күсергән.
Бының төп сәбәбе – COVID-19-ға буйынса эпидемик хәл һәм шуға бәйле индерелгән сикләү саралары.
Республикала март-октябрь айҙарында бөтәһе 13 889 никах теркәлгән.
Бөтә тантаналарҙа ла сикләү саралары үтәлгән, тип билдәләнеләр ведомствола.
Агентлыҡ хәбәр иткәнсә, коронавирус инфекцияһы таралыуға бәйле республикала март айында күсмә никах теркәү туҡтатылды.
Апрелдә изоляция шарттарында ЗАГС-ҡа кейәү менән кәләш кенә килде.
Ата-әсә, дуҫтар, операторҙар һәм фотографтар залға индерелмәне.
Йәйгеһен йәштәрҙең ата-әсәһенә никахлашыу тантанаһында ҡатнашырға  рөхсәт ителде.
Башҡортостанда тәүлек эсендә 148 кеше COVID-19 йоҡторған
Башҡортостан Һаулыҡ һаҡлау министрлығының 9 декабргә ҡарата рәсми мәғлүмәттәре буйынса, уҙған тәүлектә республикала 148 кеше COVID-19 йоҡторған, 417-һендә дауахананан тыш пневмония асыҡланған.
Пандемия башланғандан алып бөтәһе 15 560 кешегә яңы коронавирус инфекцияһы диагнозы ҡуйылған.
Коронавирустан тағы бер үлем осрағы теркәлгән.
Шулай итеп, Һаулыҡ һаҡлау министрлығы мәғлүмәттәре буйынса, республикала 94 сирле вирустан вафат булған.
Әле стационарҙа 618 пациент дауалана, уларҙың 48-е – ауыр хәлдә, 14-е – үпкәне яһалма елләтеү аппаратында.
2 146 кеше амбулатор шарттарҙа дауалана.
Өфөлә йыл башынан 429 ВИЧ-инфекция осрағы асыҡланған
Өфөлә 2020 йылдың 11 айында 429 ВИЧ-инфекция осрағы асыҡланған, был уҙған йылдың ошо уҡ осорона ҡарағанда 207 осраҡҡа аҙыраҡ, тип хәбәр итте Республика СПИД-ты һәм йоғошло ауырыуҙарҙы иҫкәртеү, уларға ҡаршы көрәш үҙәгенең баш табибы Рафаэль Яппаров.
31 октябргә Өфөлә ВИЧ-инфекция диагнозы менән 7 487 кеше иҫәпләнгән.
Өфө биләмәһендә ауырыуҙың уртаса күрһәткесе 100 мең кешегә 37,8 тәшкил иткән.
Күрһәткес үткән йылдың 11 айына ҡарағанда 32,5% түбәнерәк.
Коронавирус инфекцияһы пандемияһына бәйле үҙәктең эш форматы үҙгәрҙе.
Анализ алыу һәм вирусҡа ҡаршы препараттар таратыу өсөн йәшәгән урынға махсус бригадалар сыға, «Пациент мәктәбе» онлайн режимда эшләй.
Бынан тыш, вирусҡа ҡаршы препараттар яҙыу дистанцион формала башҡарыла.
Шулай уҡ дежур телефон эшләй, инфекционистар онлайн консультация бирә.
Башҡортостанда рөхсәтһеҙ урамда һатыу иткән өсөн штраф 150 мең һумға еткерелә
18 декабрҙән Башҡортостанда Административ хоҡуҡ боҙоуҙар тураһында кодексҡа үҙгәрештәр көсөнә инә. Ноябрь аҙағында Дәүләт Йыйылышы – Ҡоролтай депутаттары ошо төҙәтмәләрҙе хупланы.
Атап әйткәндә, яңылыҡтар урамда сауҙа иткән йәки тәғәйенләнмәгән урында  көнкүреш хеҙмәттәре күрһәткән өсөн штрафты байтаҡҡа арттырыуҙы күҙ уңында тота.
Тейешле документҡа Башҡортостан Башлығы ҡул ҡуйҙы.
Документ тексынан күренеүенсә, хәҙер граждандарға – 500 һум-3 мең, вазифалы кешеләргә – 20-40 мең һум, ойошмаларға 40-100 мең һум штраф һалына.
Законды ҡабаттан боҙған осраҡта штраф граждандарға – 5 мең, вазифалы кешеләргә – 50 мең, ойошмаларға 150 мең һумға тиклем арттырыла.
Парламент спикеры Константин Толкачев фекеренсә, был  проблема ҙур ҡалалар, тәү сиратта республиканың баш ҡалаһы өсөн айырыуса көнүҙәк.
Халыҡҡа ҙур күләмдә штраф һалыу мөмкинлеге был хәлде ҡырҡа үҙгәртерг тейеш.
Өфөлә 10 декабрҙә яңы йыл иллюминацияһы ҡабыҙыла
Өфөлә 10 декабрҙә яңы йыл иллюминацияһы ҡабыҙыла, тип хәбәр иттеләр ҡала хакимиәтенән.
Баш ҡаланың Коммуналь хужалыҡ һәм төҙөкләндереү идаралығы начальнигы Рөстәм Хәмитов һүҙҙәренсә, «Уфагорсвет» иллюминацияны ҡороу эштәрен тамамлай.
Ғәҙәттәгесә, баш ҡаланың төп шыршылары – Ленин исемендәге, «Торатау» конгресс-холы һәм Совет майҙандарында.
«Торатау» алдындағы майҙанды пиксель шыршы биҙәй.
Ленин исемендәге майҙанда иһә Благовещен районынан килтерелгән урман ҡупшыҡайы тора.
15 декабргә Совет майҙанында ла пиксель шыршы урынлаштырыла.
«Башинформ» агентлығы хәбәр иткәнсә, уны ҡуйыу ҡала бюджетына 12 миллион һумға төшә.
Республика хәләл балыҡты экспортҡа сығарырға мөмкин
Башҡортостандан хәләл балыҡты экспортҡа сығарыу планлаштырыла.
Республика мосолмандарының Диниә назараты рәйесе Айнур Бирғәлин Өфөлә барған Халыҡ-ара бизнес аҙналығында ошо хаҡта һөйләне.
«Башҡортостанда хәләл продукция сит илгә күберәк оҙатыла башланы.
Игендән, ит продукцияһынан тыш, балыҡты экспортҡа сығарыу мөмкинлеген һорайҙар.
Билдәле булыуынса, балыҡ былай ҙа хәләл, ләкин барыбер башҡа илдәр ошо билдәне талап итә.
Бынан тыш, республикабыҙҙа витамин заводы бар, дарыу етештерелә.
Әгәр уларҙы хәләлгә күсерһәк, Башҡортостан өсөн яңы баҙарҙар асылыр ине», — тип өҫтәне Айнур Бирғәлин.
Рәсәй мосолмандарының Диниә назараты рәйесе урынбаҫары Рушан Әббәсов һүҙҙәренсә, бөгөн республиканың хәләл продукцияны экспортҡа сығарыу ҡеүәте шаҡтай ҙур, Сәғүд Ғәрәбстаны, Берләшкән Ғәрәп Әмирлектәре, Кувейт, Бахрейн, Катар кеүек ғәрәп-ислам донъяһы илдәренә сығыу мөмкинлектәре бар.
8 декабрҙә Башҡортостан Республикаһының баш ҡалаһы Өфөлә Халыҡ-ара бизнес аҙналығы – 2020 башланды.
Шул уҡ көндә ШОС һәм БРИКС илдәренең VI бәләкәй һәм урта эшҡыуарлыҡ форумы уҙҙы.
Бөгөн Башҡортостан Башлығының хәләл ефете Каринэ Хәбирова тыуған көнөн билдәләй
Бөгөн, 9 декабрҙә, Башҡортостан Башлығының хәләл ефете Каринэ Хәбирова тыуған көнөн билдәләй.
«Башҡортостанда бер ҡасан да шул тиклем матур, мөләйем, шуның менән бергә йәмәғәт эше менән әүҙем шөғөлләнгән беренсе леди булғаны юҡ ине, — тип яҙҙы социаль селтәрҙә «Берҙәм Рәсәй»ҙең төбәк башҡарма комитеты етәксеһе Рөстәм Әхмәҙинуров.
— Һуңғы ике йылда республикала «Ҡатын-ҡыҙ бәхете территорияһы»; «Беҙҙең өйҙөң йәме»; «Аксаков шыршыһы»; «Ус төбөндәге бәхет»; «Кескәй принцессалар балы» һәм тәү сиратта әсәләргә, балаларға ярҙам күрһәтеүгә йүнәлтелгән башҡа мөһим социаль проекттар барлыҡҡа килде, хәҙер республика үҫешен уларһыҙ күҙ алдына килтереүе ҡыйын».
Шуны ла әйтеп үтәйек: Каринэ Хәбированың биографияһында хәйриәлек мөһим урынды биләй.
Республика етәксеһенең хәләл ефете бер нисә социаль проекттар өсөн яуаплы, форумдарҙа, социаль учреждениеларҙы асыуҙа ҡатнаша.
2019 йылдың авгусынан уның башланғысы менән республика ҡала-райондарында «Ҡатын-ҡыҙ бәхете территорияһы» проекты тормошҡа ашырыла.
Гүзәл заттарға һаулыҡ, матурлыҡ, балалыҡ, әсәлек, сәнғәт, стиль, үҫеш, эшҡыуарлыҡ тураһында лекция уҡыйҙар.
Академия ҡатын-ҡыҙҙарға уңышҡа өлгәшергә һәм бәхетле булырға ярҙам итә.
Шулай уҡ Башҡортостан Башлығының хәләл ефете һәм «Вся Уфа» телекомпанияһы «Беҙҙең өйҙөң йәме» проектын башлап ебәрҙе.
Уның төп маҡсаты – балалар йорттарында тәрбиәләнеүселәргә яратҡан ата-әсә һәм ғаилә табыу.
Телеканал етем балалар тураһында видеояҙмалар әҙерләй, уларҙың яҙмышы һәм хыялы хаҡында һөйләй, роликтарҙы эфирҙа күрһәтә һәм интернетҡа һала.
Проект ярҙамында 35 бала ата-әсәле булыу бәхетенә иреште.
Танылған диктор Наилә Ғәләүетдиноваға Рәсәйҙең юғары исеме бирелә
«Рәсәй Башҡортостан радиоһы»ның легендар дикторы, радио һәм телетапшырыуҙар алып барыусы, тауышы быуындар символына әүерелгән Наилә Ғәләүетдинова Рәсәйҙең почетлы исемен алды.
Рәсәй Федерацияһы президенты Владимир Путин 2020 йылдың 7 декабрендә «Рәсәйҙең атҡаҙанған мәҙәниәт хеҙмәткәре» исемен биреү тураһында Указға ҡул ҡуйҙы.
Был хаҡта социаль селтәрҙә «Башҡортостан» дәүләт телерадиокомпанияһы директоры Азамат Сәлихов хәбәр итте.
«Ихлас ҡотлайым!
Бөтә Рәсәй дәүләт телерадиокомпанияһы етәкселегенә ветерандарыбыҙҙың рухын күтәргән өсөн рәхмәт белдерәм.
Һаулыҡ теләйем, ҡәҙерле Наилә апай!»
— тип шатлығы менән уртаҡлашты ул.
Башҡортостандың халыҡ артисы Наилә Ғәләүетдинова 55 йылдан ашыу эфирҙа эшләй.
Радиола һәм телевидениела мәғлүмәт һәм әҙәби-музыкаль тапшырыуҙар алып бара, радиотыңлаусылар һәр иртәне уның сәләмләү һүҙҙәренән башларға ғәҙәтләнгән.
Юғары кимәлдәге профессионал булараҡ, ул ҙур сараларҙа ла ҡатнаша, Башҡортостанда «ТЭФИ-Регион» Бөтә Рәсәй фестиваль-конкурсын асыу тантанаһында алып барыусы булды.
Наилә Ғизетдин ҡыҙы йәш коллегалары өсөн аҡыллы кәңәшсе лә, ҙур ихласлыҡ менән уларҙы оҫталыҡ серҙәренә төшөндөрә.
Сибайҙың төп майҙанында яңы йыл арт-объекттары барлыҡҡа килде
Урал аръяғының баш ҡалаһы Сибайҙың төп майҙанында бер нисә яңы йыл арт-объекттары ҡалҡып сыҡты.
Улар – «Бүләк», «Ҡурай», «Йыл символы Үгеҙ», йөрәк, даға, ҡояш формаһындағы аркалар.
«Ҡала халҡына оҡшар тип ышанабыҙ!» — тип яҙҙы ҡала мэры Рөстәм Афзалов социаль селтәрҙәге сәхифәһендә.
Ул «ошо матурлыҡты тыуҙырыу өсөн айҙан ашыу алһыҙ-ялһыҙ эшләгән» Халыҡ мәҙәниәте үҙәгенең һәләтле ижади төркөмөнә рәхмәт белдерҙе.
Оҫталар – Тимур Мөрсәлимов, Раил Латипов, Тимур Исмәғилев, Анатолий Насакин, Евгений Столбов, Илһам Таһиров, Лилиә Рәхмәтуллина.
Мэр шулай уҡ ошо проекттың идея авторы — Сибай хакимиәтенең мәҙәниәт бүлеге етәксеһе Илшат Солтангәрәевҡа ла рәхмәт әйтте.
«Уның тынғыһыҙлығы һәм тырышлығы менән барыһы ла килеп сыҡты», — тип билдәләне ҡала башлығы.
«Өс таған» фильмы Ҡытайҙа 15-се Халыҡ-ара балалар киноһы фестивалендә еңде
Мостай Кәримдең повесы буйынса төшөрөлгән «Өс таған» фильмы Ҡытайҙа 15-се Халыҡ-ара балалар киноһы фестивалендә иң яҡшы балалар фильмы тип танылды.
Был хаҡта фильмдың режиссеры Айнур Асҡаров инстаграмда хәбәр итте.
Яҙмаға Өфө кинематографистарына ебәрелгән диплом да һалынған.
Фестиваль 2020 йылдың 22-30 ноябрендә Гуандун провинцияһы Гуанчжоу ҡалаһында уҙҙы.
Был «Өс таған» фильмының тәүге наградаһы түгел, картина байтаҡ кинофестивалдәрҙә юғары баһаланды. 2019 йылда Өфөнөң «Родина» кинотеатрында Мостай Кәримдең 100 йыллығы алдынан «Өс таған» фильмын премьера алдынан күрһәтеү ойошторолдо.
Коронавирус пандемияһына бәйле киң премьера һәм республикала прокатҡа сығарыу кисектерелде.
«Башавтотранс» автобустарында Башҡорт теле көнөнә ҡарата роликтар күрһәтелә башланы
«Башавтотранс» автобустарында Башҡорт теле көнөнә ҡарата башҡортса баннерҙар һәм видероликтар күрһәтелә башланы.
Акция барышында халыҡҡа яңы дата тураһында мәғлүмәт бирелә, улар башҡорт телендәге фразалар һәм тәрән мәғәнәле һүҙҙәр менән таныша.
Хәтерегеҙгә төшөрәбеҙ, Башҡортостан Республикаһы Башлығы указына ярашлы 14 декабрҙә Башҡорт теле көнө билдәләнә.
Байрам күренекле башҡорт мәғрифәтсеһе Мифтахетдин Аҡмулланың тыуған көнөндә үткәрелә.
Байрамды ойоштороусы – Бөтә донъя башҡорттары ҡоролтайы Мәғариф министрлығы менән берлектә башҡорт телен һәм башҡорт халҡының мәҙәни ҡиммәттәрен һаҡлауға йүнәлтелгән саралар уҙғара.
Башҡортостанда «Иң яҡшы яңы йыл ҡаласығы» конкурсы иғлан ителде
Фото: Башҡортостан Республикаһының Торлаҡ-коммуналь хужалығы
Башҡортостандың Торлаҡ-коммуналь хужалыҡ министрлығы республиканың ҡала-район хакимиәттәре араһында «Иң яҡшы яңы йыл ҡаласығы» конкурсын иғлан итте.
Конкурста ҡатнашыу өсөн муниципалитеттарға үҙ биләмәһендә иң яҡшы яңы йыл ҡаласығын һайлап алырға һәм уларҙа уҙғарылған сараларҙы яҡтыртыу эшен ойошторорға тейеш.
Еңеүселәр дүрт номинацияла билдәләнә:
– Өфө ҡалаһы ҡала округы эсендәге райондарында «Иң яҡшы яңы йыл ҡаласығы»;
– ҡала округтарында «Иң яҡшы яңы йыл ҡаласығы» (Өфө ҡалаһы ҡала округынан тыш);
– ҡала биләмәләрендә «Иң яҡшы яңы йыл ҡаласығы»;
– ауыл биләмәләрендә «Иң яҡшы яңы йыл ҡаласығы».
Конкурс 10 декабрҙән уҙғарыла.
Уға 2021 йылдың 19 ғинуарына тиклем йомғаҡ яһала.
Өфөлә «Китап» нәшриәте һатыла, башланғыс хаҡы – 0,5 миллиард һум самаһы
«Башҡортостан Республикаһы» нәшриәт йорто Октябрь проспектында урынлашҡан «Китап» нәшриәтен һатыуға ҡуйған.
Аукцион 2021 йылдың 12 февраленә тәғәйенләнгән, тип хәбәр ителә һатыулашыуҙың рәсми сайтында.
Башланғыс хаҡы – 498,2 миллион һум.
Дөйөм майҙаны 8,5 мең квадрат метрлыҡ 35 бина, шул иҫәптән складтар, гараж, трансформатор станцияһы һатыла.
2019 йылда Башҡортостан Башлығы Радий Хәбировтың ҡушыуы буйынса «Башҡортостан» нәшриәтенең (Матбуғат йорто янында) бөлгөнлөк процедураһы туҡтатылды. 356 миллион һумдан ашыулыҡ бурысты «Төбәк фонды» дәүләт компанияһы ҡапланы.
Октябрь проспектындағы бина кредиторға залогҡа тапшырылды.
Башҡортостандың Ер һәм мөлкәт мөнәсәбәттәре министрлығында белдереүҙәренсә, «Китап» нәшриәте үҙенең юридик статусын һаҡлап ҡала һәм республиканың стратегик предприятиелары исемлегендә иҫәпләнә.
Алдан уның етештереү ҡеүәттәрен «Башҡортостан» нәшриәте майҙансығына күсереү, хеҙмәткәрҙәрҙе Матбуғат йортона урынлаштырыу планлаштырылғайны.
Республикала COVID-19 ҡорбандары һаны 95-кә еткән
Республикала COVID-19 ҡорбандары һаны 95-кә еткән.
Тағы бер кеше – Өфөнән 53 йәшлек ир донъя ҡуйған.
Ул бронхиаль астма, гипертония, хроник мейе ишемияһы ауырыуҙарынан яфаланған.
Башҡортостандың Һаулыҡ һаҡлау министрлығы мәғлүмәте буйынса, уҙған тәүлектә республикала тағы 150 кешелә яңы коронавирус инфекцияһы раҫланған.
Пандемия башланғандан алып бөтәһе 15 710 кешелә коронавирус инфекцияһы асыҡланған.
Әле диагнозы раҫланған 656  пациент стационарҙа дауалана, уларҙың 48-е – ауыр хәлдә, 13 сирле – үпкәне яһалма елләтеү аппаратында.
Ә 2 152 кеше өй шарттарында  дауалана.
Тәүлек эсендә 410 кешелә дауаханан тыш пневмония теркәлгән, 386-һы үпкә ялҡынһыныуынан һауығып, дауахананан сыҡҡан.
Башҡортостанда Һөнәрҙәр аҙналығы асылды
Өфөлә креатив индустрияларҙы үҫтереүгә арналған «Башҡортостан Республикаһында һөнәрҙәр аҙналығы» асылды.
Күләмле сара һөнәрселәрҙе, оҫталарҙы, көнкүреш әйберҙәре, этник кейем-һалым, биҙәүестәр, сувенирҙар әҙерләү өлкәһендә эшләгән предприятиеларҙы берләштерә.
«Был – халыҡ таланттары һәм ижад байрамы, уның төп геройҙары – яратҡан шөғөлөн бизнесҡа әүерелдергән оҫталар, – тип белдерҙе Башҡортостан Республикаһының Эшҡыуарлыҡ буйынса дәүләт комитеты башлығы Римма Бойцова.
– Форум эшендә республиканың барлыҡ райондарынан тиерлек вәкилдәр ҡатнаша.
Беҙ федераль спикерҙарҙы ла саҡырҙыҡ.
Эшлекле программала – федераль эксперттар ҡатнашлығында тематик түңәрәк өҫтәлдәр, сессиялар, оҫталыҡ дәрестәре һәм семинарҙар.
«Һөнәрҙәр аҙналығы» барышында «Йыл һөнәрмәне – 2020» республика конкурсына, ауыл һәм экологик туризм өлкәһендәге проекттар конкурсына йомғаҡ яһала, шулай уҡ республиканың халыҡ художество кәсептәре продукцияһы күргәҙмәһе була.
Форумдың иң сағыу ваҡиғаһы – «Йыл һөнәрмәне – 2020» республика конкурсының йомғаҡлау этабы.
Еңеүселәр 12 декабрҙә бүләкләнә.
«Һөнәрҙәр аҙналығы»н Башҡортостан Республикаһының Эшҡыуарлыҡ буйынса дәүләт комитеты, Бәләкәй һәм урта эшҡыуарлыҡты үҫтереү агентлығы ойоштора.
Бөтә саралар ҙа санитар-эпидемиологик нормаларға ярашлы уҙғарыла.
«Һөнәрҙәр аҙналығы»н үткәреү урыны  — ВДНХ «ЭКСПО».
Өфөлә «Ҡала легендалары» мобиль гид-ассистенты эш башлай
Өфө буйлап «Ҡала легендалары» мобиль гид-ассистенты» проекты Башҡортостан Республикаһының Туризм буйынса комитетында хуплау тапты, хәҙер ул Өфө хакимиәте менән берлектә тормошҡа ашырыла.
Гид-ассистент – республиканың баш ҡалаһы ҡунаҡтары, шулай уҡ унда даими йәшәүселәр өсөн дә файҙалы мобиль мәғлүмәт сервисы.
Уның ярҙамында Өфөнөң тарихы, мәҙәниәте һәм хәҙергеһе менән танышырға мөмкин.
Мобиль сервиста төрлө функциялар, шул иҫәптән фото-, видео- һәм аудио-форматтарҙа ҡаланың айырым иҫтәлекле урындарының презентацияһы, VR/AR-, видео- һәм аудио-контент менән әҙер тематик мультимедиа эскурсиялар, навигация оҙатыуы бар.
Сервистың интерфейсы рус, башҡорт һәм инглиз телдәрендә була.
Ҡыуатов исемендәге Республика клиник дауаханаһы хеҙмәткәрҙәренә коронавирустан прививка эшләй башланылар
Өфөлә Ҡыуатов исемендәге Республика клиник дауаханаһы хеҙмәткәрҙәренә коронавирустан прививка эшләй башланылар.
Был хаҡта дауахананың баш табибы Шамил Булатов Инстаграмдағы сәхифәһендә хәбәр итте.
«Дауаханабыҙ коллективы коронавирус инфекцияһынан күләмле вакцинацияға ҡушылды.
Хәҙер был – ысынбарлыҡ.
Бөгөнгә – һуңғы йылдарҙа оҙаҡ көтөп алынған вакцинация», —  тип яҙҙы ул.
Табип әйтеүенсә, прививка тәү сиратта сир йоҡтороу хәүефе янағандарға яһала.
Улар – ҡабул итеү-диагностика, дауалау бүлексәләре һәм консультация поликлиникаһы хеҙмәткәрҙәре.
Прививка алдынан уларҙың һәр береһе медицина тикшереүе үтергә, бер кемдә лә йоғошло ауырыу йәки хроник сирҙәрҙең киҫкенләшеү билдәләре булмаҫҡа тейеш. Шулай уҡ антиесемдәргә анализ биреү мотлаҡ.
Шамил Булатов һүҙҙәренсә, препараттың икенсе компонентын индереү уҙып барған йылдың һуңғы көндәренә планлаштырылған.
«Эйе, вакцинация кешенең сирләмәүен гарантияламай.
Әгәр ҙә инде ошо инфекцияны эләктерһә, ауырыуҙы еңелерәк үткәрә.
Үҙегеҙҙе һаҡлағыҙ һәм һау-сәләмәт булығыҙ», — тип өҫтәне Республика клиник дауаханаһының баш табибы.
Республикала синоптиктар алдағы көндәрҙә ҡаты һыуыҡтар тураһында иҫкәртә
Башҡортостанда һалҡын антициклон хакимлыҡ итә.
Синоптиктар алдағы көндәрҙә ҡаты һыуыҡтар тураһында иҫкәртә.
Бөгөн, 10 декабрҙә, һауа температураһы көндөҙ -9,-14 градус була.
11 һәм 12 декабрҙә термометр бағанаһы төндә -15,-20, урыны менән -22,-27 градусҡаса төшә.
Көндөҙ -9, -14 градус һалҡын булыуы көтөлә.
Сибай башҡорт драма театры актеры Арсен Шәйхисламов ваҡытһыҙ арабыҙҙан китте
Башҡортостанда тағы бер йәш мәҙәниәт эшмәкәре – Арыҫлан Мөбәрәков исемендәге Сибай башҡорт драма театры актеры, Башҡортостан Республикаһының атҡаҙанған артисы Арсен Шәйхисламов ваҡытһыҙ арабыҙҙан китте.
Уға 44 кенә йәш ине.
Сибай театрының әҙәби бүлегенән хәбәр итеүҙәренсә, уның үлеме коронавирус инфекцияһына бәйле түгел.
Хушлашыу бөгөн, 10 декабрҙә, театрҙа, көндөҙгө сәғәт 12-лә була.
Шәйхисламов Арсен Фәйзулла улы 1976 йылдың 3 мартында Баймаҡ районы Татлыбай ауылында тыуған.
1997 йылда Өфө дәүләт сәнғәт институтын тамамлағас («Драма театры һәм кино актеры», уҡытыусылар – Ғабдулла Ғиләжев, Рәфил Нәбибуллин) Сибай драма театрына эшкә ебәрелә.
Тәүге көндәрҙән үк үҙен һәләтле актер итеп таныта.
Ул тыуҙырған образдар бер ҡасан да тамашасыларҙы битараф ҡалдырманы.
Һәр яңы роль менән үҙенең оҫталығын камиллаштырҙы, сағыу сәхнә оҫтаһына әүерелә барҙы.
Ул тамашасыларҙың һөйөүен яулаған төрлө йөкмәткеле һәм характерлы тиҫтәләгән образдар тыуҙырҙы.
2001 йылда Тамара Ғәниеваның «Тамарис» спектакле «Туғанлыҡ» халыҡ-ара төрки телле театрҙар фестивалендә тамашасылар һөйөүе призы менән билдәләнде, төп ролде – Арыҫланды Арсен Шәйхисламов башҡарҙы.
Актер булып эшләүҙән тыш, Арсен Шәйхисламов «Ирәндек моңдары», «Голос», «Урал аръяғы-2020» Бөтә Рәсәй инвестиция һабантуйы, республиканың 100 йыллығына арналған тантана кеүек ҡала һәм республика кимәлендәге сараларҙы оҫта итеп алып барҙы.
Арсен Шәйхисламов театрҙың Художество советы ағзаһы булып торҙо. 2012 йылдан – театрҙың профсоюз комитеты рәйесе.
Коллективта ҙур хөрмәт ҡаҙанды.
2019 йылда башҡорт театр сәнғәтен үҫтереүгә һәм пропагандалауға ҙур өлөш индергән, юғары башҡарыу оҫталығы өсөн «Башҡортостан Республикаһының атҡаҙанған артисы» тигән маҡтаулы исем бирелде.
«Башинформ» мәрхүмдең туғандарының һәм яҡындарының ауыр ҡайғыһын уртаҡлаша.
Башҡортостанда 31 декабрҙә эшләү тураһында ҡарар ҡабул ителде
Башҡортостанда 31 декабрҙә эшләү тураһында ҡарар ҡабул ителде, быйыл ул кесаҙнаға тап килә.
«Подслушано в Башкирии» телеграм-каналы хәбәр итеүенсә, ЛДПР-ҙан Башҡортостан Дәүләт Йыйылышы депутаттары 31 декабрҙә – ял итеүҙе, ә уның урынына шәмбе, 26 декабрҙә, эшләүҙе һорап республика етәксеһенә рәсми хат менән мөрәжәғәт иткән.
Билдәләнеүенсә, Башҡортостан Башлығы хакимиәтендә 31 декабрҙе эш көнө итеп ҡалдырыу, эш ваҡытын бер сәғәткә ҡыҫҡартыу тураһында ҡарар ҡабул ителгән.
Хәтерегеҙгә төшөрәбеҙ, ноябрь аҙағында Дәүләт Думаһы ЛДПР партияһының 31 декабрҙе федераль кимәлдә ял көнө тип иғлан итеү хаҡында закон проектын кире ҡаҡты.
Шул уҡ ваҡытта төбәктәргә 31 декабрҙә ял итеү йәки ял итмәү тураһында ҡарар ҡабул итеү мөмкинлеге бирелде.
«Вести.ru» мәғлүмәттәре буйынса, Рәсәйҙең 14 төбәгендә 31 декабрь ял тип иғлан ителде.
Ҡырым, Сыуаш Республикаһы, Татарстан, Владимир, Кострома, Белгород, Орел, Рязань, Тула өлкәләрендә һәм ҡайһы бер төбәктәрҙә йәшәүселәр Яңы йыл алдынан ял итә.
Президент Путиндың матбуғат конференцияһында Башҡортостандан 12 журналист ҡатнаша
Рәсәй Федерацияһы Президенты Владимир Путиндың матбуғат конференцияһына 774 журналист аккредитация үтте, уларҙың 12-һе –  Башҡортостан Республикаһынан.
Матбуғат конференцияһында «Башҡортостан Республикаһы» нәшриәт йорто (Станислав Шахов), Башҡортостан юлдаш телевидениеһы (Екатерина Тимиряева, Азат Ишбулатов), «РБК-Өфө» (Рауил Ватолин, Дмитрий Аксаев) һәм «Вся Уфа» телеканалдары (Наталья Ярина, Тимур Әбсәләмов), «Медиакорсеть»  (Тимур Алмаев), UfacityNews (Олеся Вилданова), Proural.info (Линар Минһажев) баҫмалары, шулай уҡ Күмертауҙың АРИС телекомпанияһы (Алик Юлтыев), «Башинформ» (Артём Валиев) журналистары ҡатнаша.
Рәсәй Федерацияһы Президенты Владимир Путиндың йыл һайын ойошторолған матбуғат конференцияһы 17 декабрҙә була.
Башҡорт филармонияһы һәм телевидениеһы ветераны Салауат Итбаев арабыҙҙан китте
Өфөлә Башҡорт филармонияһы һәм телевидениеһы ветераны Салауат Мостафа улы Итбаев донъя ҡуйҙы. 18 июлдә ул үҙенең 75 йәшлек юбилейын билдәләгәйне.
Салауат Итбаев — Башҡортостандың атҡаҙанған артисы һәм атҡаҙанған сәнғәт эшмәкәре, танылған режиссер, сценарист, һөйләү жанры артисы.
БАССР-ҙың Ейәнсура районы Бикбау ауылында тыуған.
1973 йылда — Өфө сәнғәт институтын (Ғабдулла Ғиләжев курсы), 1992 йылда Мәскәүҙә Эстрада тамашалары режиссерҙарының квалификацияһын күтәреү институты ҡарамағындағы Юғары режиссерҙар оҫтаханаһын тамамлаған.
1973 йылдан — ВЛКСМ-дың 40 йыллығы исемендәге Мәҙәниәт һарайының эшсе-йәштәр театры етәксеһе, 1977-1992 йылдарҙа – эстрада артисы, конферансье, 1999 йылда – Башҡорт филармонияһы эстрадаһының художество етәксеһе, 1992-1999 йылдарҙа «Башҡортостан» дәүләт телерадиокомпанияһы режиссеры.
300-ҙән ашыу театр, концерт тамашалары, юбилей программалары, байрам саралары, хөкүмәт концерттары, Татарстанда, Төркиәлә, Мәскәүҙә уҙғарылған фестивалдәрҙең сценарий авторы һәм режиссеры.
Заһир Исмәғилев, Назар Нәжми тураһында видеофильмдар, «Шәжәрә» тарихи телеочерктар циклы, «Ултырайыҡ әле бөгөн кис» телешоуы һәм башҡаларҙың режиссеры.
Өс ай элек кенә Сибайҙа уның улын, Сибай башҡорт драма театры актеры Марс Итбаевты һуңғы юлға оҙатҡайнылар.
«Башинформ» мәрхүмдең туғандарының һәм яҡындарының ауыр ҡайғыһын уртаҡлаша.
Республикала 55 һәм 69 йәшлек тағы ике кеше коронавирустан вафат булған – Һаулыҡ һаҡлау министрлығы
Башҡортостан Һаулыҡ һаҡлау министрлығының 2020 йылдың 11 декабренә мәғлүмәттәре буйынса, коронавирус йоҡторғандар һаны уҙған көндәрҙәге кеүек, шул уҡ кимәлдә ҡала. Бөгөнгә 149 кешелә COVID-19 асыҡланған.
Бөтәһе — 15 859 кеше.
Йәнә ике үлем осрағы теркәлгән, тип хәбәр иттеләр ведомствонан.
Мәрхүмдәрҙең дөйөм һаны 97-гә еткән.
Октябрьский ҡалаһынан 69 йәшлек ҡатын өсөнсө дәрәжә гипертония ауырыуынан, хроник бронхиттан яфаланған.
Ғафури районында 55 йәшлек ир донъя ҡуйған, уның ниндәй сирҙәре булыуы тураһында әлегә мәғлүмәт юҡ.
Стационарҙа – 681 пациент, уларҙың 46-һы – ауыр хәлдә, 13-ө – үпкәне яһалма елләтеү аппаратына тоташтырылған.
Ә 2170 кеше өйҙә дауалана.
Тәүлек эсендә – 104, бөтәһе 12 911 кеше һауыҡҡан.
Бер тәүлектә 408 дауаханан тыш пневмония осрағы теркәлгән.
Пневмониянан дауаланып сыҡҡан пациенттар — 402.
Кушнаренко районында ике инәй бер быуатлыҡ һәм 105 йәшлек юбилейҙарын билдәләне
Фото: Кушнаренко районы хакимиәте
Кушнаренко районында ике оҙон ғүмерле инәй бер көнгә генә айырма менән үҙҙәренең юбилейҙарын билдәләй.
Бөгөн Мәүлиха Рәжәп ҡыҙы Ризуановаға 100 йәш тулды, ә кисә Кәшифә Сәхипгәрәй ҡыҙы Шәйгәрҙәнова 105-се тыуған көнөн ҡаршы алды.
«Улар, һис арттырыуһыҙ, ғәжәйеп ҡатын-ҡыҙҙар Совет Рәсәйе төҙөлгәндән башлап, бөтә ил менән бергә ҙур тормош юлы үтте, ауыр Бөйөк Ватан һуғышы йылдарында ла бирешмәне, хәҙерге дәүләтебеҙҙең үҫешенә лә шаһит булды.
Мәүлиха Рәжәп ҡыҙы һәм Кәшифә Сәхипгәрәй ҡыҙы ошо йылдар буйына илдең именлеге һәм сәскә атыуы өсөн намыҫлы хеҙмәт итте, балалары һәм ейәндәренән тыш, бүлә-бүләсәрҙәрен лайыҡлы тәрбиәләп үҫтерҙе.
Ҡәҙерлеләребеҙ, һеҙҙе матур юбилейығыҙ менән ҡотлайым!
Һуғыш осоронда һәм тыныс ваҡытта намыҫлы эшләгәнегеҙ өсөн түбәнселек менән баш эйәм!
Кушнаренко халҡы өсөн һеҙ – Тыуған илеңде яратыу, илеңә хеҙмәт итеү, батырлыҡ һәм ныҡлыҡ, ғаиләгә тоғролоҡ һәм хәстәрлекле әсә өлгөһө.
Һеҙгә ныҡлы һаулыҡ, рух күтәренкелеге һәм яҡындарығыҙ менән оҙаҡ йылдар бергә йәшәүегеҙҙе теләйем», — тип яҙҙы Кушнаренко районы хакимиәте башлығы Руслан Ғиззәтуллин.
Башҡортостанда быйыл коронавирус менән көрәшкә яҡынса 20 миллиард һум йүнәлтелде
Башҡортостанда 2020 йылда коронавирус менән көрәшкә яҡынса 20 миллиард һум йүнәлтелде.
Бөгөн премьер-министр Андрей Назаров республика бюджетынан яңы коронавирус инфекцияһы эпидемияһына ҡаршы көрәшкә ҡаршы бүленгән сығымдарҙың дөйөм суммаһын әйтте.
Уның һүҙҙәренсә, быйыл һаулыҡ һаҡлауға сығымдар беренсе урында.
«16 миллиард һум өҫтәмә аҡсаны тотондоҡ та инде, ләкин алдағы сығымдарҙы иҫәпкә алып, 20 миллиард һум самаһы була.
Шуның өстән бер өлөшө тиерлек – федераль, ҡалғаны – республика аҡсаһы.
Был – ғәйәт ҙур сығымдар, ләкин кешеләрҙең ғүмере мөһимерәк», — тип билдәләне Андрей Назаров.
Премьер-министр ошо суммаға ике ковид-үҙәк төҙөлөшөнөң хаҡы, шулай уҡ дарыуҙар һатып алыу һәм табиптарға өҫтәмә түләүҙәр индерелгәнен өҫтәне.
Хәтерегеҙгә төшөрәбеҙ, Стәрлетамаҡта йоғошло ауырыуҙар үҙәген төҙөү өсөн Башҡортостан бюджетынан 2,19 миллиард һум бүленде, шуның 1,4 миллиарды – төҙөлөш-монтаж эштәренә, 795,6 миллионы – медицина һәм башҡа ҡорамал, йыһаз, башҡа хужалыҡ инвентары, автотранспорт һатып алыуға.
Зубов ауылында инфекция үҙәген һалыуға бөтәһе 1,8 миллиард һум тотонолдо.
Шуның 971 миллионы – төҙөлөш-монтаж эштәренә, 826 миллионы үҙәкте медицина ҡорамалы менән йыһазландырыуға йүнәлтелә.
Өфөлә мәктәптән һуң юғалған балаларҙы магазинда тапҡандар
Фото: «Лиза Алерт. Башҡортостан» төркөмө, Vk
Өфөлә 11 декабрҙә хәбәрһеҙ юғалған балаларҙы эҙләү уңышлы тамамланды.
«Башинформ» агентлығына Башҡортостан Эске эштәр министрлығының матбуғат хеҙмәтенән хәбәр итеүҙәренсә, уларҙы Дим районы магазинында тапҡандар.
Ваҡиға сәбәптәрен асыҡлау өсөн ағай менән һеңлене полиция хеҙмәткәрҙәренә тапшырғандар.
Уҡыусыларҙың ҡунған урыны хаҡында хәбәр ителмәй.
«Лиза Алерт. Башкортостан» ирекмәндәр төркөмөндә лә балаларҙы иҫн-һау булыуы тураһында яҙҙылар.
Балаларҙы тапҡан саҡта класташ ҡыҙҙарының атаһы улар янында булған.
Хәтерегеҙгә төшөрәбеҙ, 10 декабрҙә 12 йәшлек ҡыҙ менән 14 йәшлек малай дәрестән һуң өйөнә ҡайтмаған.
Туғандары был хаҡта полицияға хәбәр иткән.
Эҙләүгә ирекмәндәр ҙә ҡушылған.
Йәрмәкәйҙә ауылды үҫтереү программаһы буйынса 24 фатирлы йорт төҙөлөшө тамамлана
Фото: Башҡортостан Ауыл хужалығы министрлығының матбуғат хеҙмәте
Бөгөн республика райондарында «Башҡортостандың ауыл биләмәләрен комплекслы үҫтереү» дәүләт программаһы сиктәрендә граждандарға ҡуртым килешеүе буйынса тапшырыу өсөн бер күп фатирлы (4 ҡатлы, 24 фатир) һәм 37 шәхси йорт төҙөлә.
Райондарға ошондай торлаҡ төҙөү өсөн субсидия бирелә.
Хәтерегеҙгә төшөрәбеҙ, Башҡортостанда был программаны республиканың Ауыл хужалығы министрлығы тормошҡа ашыра.
Быйыл Башҡортостандың муниципаль райондарына программаны ғәмәлгә ашырыу өсөн 84,3 миллион һум бүленде, шуның 67,2 миллионы – федераль бюджеттан.
Был 61 ғаиләнең торлаҡ шарттарын яҡшыртырға мөмкинлек бирергә тейеш.
«Башҡортостандың ауыл биләмәләрен комплекслы үҫтереү» программаһы сиктәрендә төҙөлә башлаған иң ҙур объект – Йәрмәкәй ауылындағы 24 фатирлы йорт, тиҙҙән ул файҙаланыуға ташырыла.
Ошо йорттағы һигеҙ фатир – республиканың ауыл хужалығы предприятиеһы – «Северная Нива Башкирия» йәмғиәте белгестәренә, ҡалған 16-һы  — дауахана, мәғариф һәм мәҙәниәт учреждениелары хеҙмәткәрҙәренә бирелә», — тине Башҡортостан Ауыл хужалығы министрлығының матбуғат хеҙмәте етәксеһе Алмаз Ғәлимов.
Башҡорт теле көнөндә республикала ниндәй саралар ойошторола
14 декабрҙә Башҡортостан Республикаһы Башлығы указы буйынса Башҡорт теле көнө билдәләнә.
Байрам күренекле башҡорт мәғрифәтсеһе Мифтахетдин Аҡмулланың тыуған көнөндә ойошторола.
Байрамдың инициаторы булып, шулай уҡ 2020 йылды Башҡорт теле йылы тип иғлан итеү тәҡдиме менән Бөтә донъя башҡорттары ҡоролтайы сығыш яһаны.
Был көндә онлайн һәм офлайн форматтарҙа башҡорт телен һәм башҡорт халҡының мәҙәни ҡиммәттәрен һаҡлауға йүнәлтелгән саралар үткәрелә, йылға йомғаҡ яһала, бынан алда уҙғарылған конкурстарҙың еңеүселәре бүләкләнә.
14 декабрҙә Башҡортостан Республикаһының Мәғариф һәм фән министрлығы республиканың танылған шәхестәре ҡатнашлығында «Шиғри сылбыр» интернет-флешмобын ойоштора.
Бөтә донъя башҡорттары ҡоролтайы Башҡортостан Республикаһының дәүләт телдәрен һәм Башҡортостан Республикаһы халыҡтары телдәрен һаҡлау, үҫтереү буйынса гранттар конкурсы еңеүселәре проекттарының күргәҙмәһе менән таныштыра.
Башҡорт дәүләт университетында һәм Башҡорт дәүләт педагогия университетында бик күп, шул иҫәптән башҡорт мәғрифәтсеһе Мифтахетдин Аҡмуллаға бағышланған саралар уҙғарыла, вариҫтары уның һәйкәленә сәскәләр һала.
Башҡорт мәҙәниәтенең тағы ла бер арҙаҡлы шәхесе – билдәле шағир Шәйехзада Бабичтың 125 йыллығына ҡарата асыҡ дәрес була.
Байрам саралары республиканың барлыҡ мәҙәниәт учреждениеларында ойошторола, башлыса онлайн форматта.
Сараларҙың тулы программаһын Башҡортостан Республикаһының Мәҙәниәт министрлығы сайтында ҡарарға мөмкин.
2021 йылдың ғинуарынан коммуналь хеҙмәттәрҙе ваҡытында түләмәгән өсөн пеня һалыу башлана
Рәсәй Федерацияһы Хөкүмәте ҡарарына ярашлы, 2020 йылдың апреленән декабренә тиклем Рәсәйҙә коммуналь хеҙмәттәрҙе ваҡытында түләмәгән өсөн пеня һәм штраф һалынмай.
2021 йылдың 1 ғинуарынан иһә йыйылған бурыс өсөн пеня һәм штраф һалыу тергеҙелә.
Ҡануниәткә ярашлы, пеня бөтә бурыс, шул иҫәптән 2020 йыл өсөн дә һалынырға тейеш.
Өҫтәмә сығымдар булмаһын өсөн бурысҡа юл ҡуймаҫҡа, әгәр йыйылып китһә, билдәләнгән ваҡытта түләп бөтөрөргә кәрәк.
Ауыр  финанс хәлендә ҡалған граждандар өсөн бурысты һәм ағымдағы сумманы бүлеп түләү механизмы ҡаралған.
Ял көндәрендә республикала һыуыҡ булыуы көтөлә
Ял көндәрендә Башҡортостанда һыуыҡ була.
Синоптиктар мәғлүмәте буйынса, шәмбе, 12 декабрҙә, әллә ни яуым-төшөм көтөлмәй.
Ел йүнәлешен үҙгәртеүсән талғын.
Һауа температураһы төндә -15,-20, урыны менән -22,-27, көндөҙ -8,-13, урыны менән -4 градус.
Йәкшәмбе, 13 декабрҙә, төндә яуым-төшөмһөҙ, көндөҙ урыны менән бер аҙ ҡар. Ел көньяҡ-көнбайыштан талғын.
Төндә -12,-17, айырым райондарҙа -21,-26, көндөҙ -7,-12 градус.
Бөгөн, 11 декабрҙә лә, әллә ни яуым-төшөм көтөлмәй.
Ел йүнәлешен үҙгәртеүсән талғын.
Һауа температураһы көндөҙ -9,-14, көньяҡ-көнсығыш райондарҙа 0,-5 градус.
Интернетта «Башҡорт теленең ниндәй диалектында һөйләшәһең?» тигән тест үтергә мөмкин
Республикала Башҡорт теле көнө уңайынан тест үтергә мөмкин булған сайт эшләй башланы.
Ул һинең ниндәй диалектта һөйләшеүеңде билдәләй – төньяҡ-көнбайыш, көньяҡ йәки көнсығыш.
Бөгөн 720-нән ашыу кеше тест үткән дә инде.
«Башҡорт телендә өс диалект бар: Урал аръяғы, көньяҡ һәм төньяҡ көнбайыш.
Ошо өс диалектлы төҙөлөш – дөйөм ҡабул ителгән ғилми факт.
80-се йылдарҙа Өфөлә Рәсәйҙең билдәле төркиәтселәре ҡатнашлығында уҙған бөтә союз диалектология конференцияларында диалекттар тураһында шундай ҡарарға килгәндәр», — тип хәбәр итте тест авторҙары.
Диалектыңды белеү өсөн һылтанма буйынса тест үтергә мөмкин.
Башҡортостанда быйыл пандемия арҡаһында балалар өсөн республика шыршыһы уҙғарылмай
Башҡортостанда быйыл коронавирус пандемияһы арҡаһында балалар өсөн республика шыршыһы булмай.
Башҡортостан Республикаһы Хөкүмәтендәге оператив кәңәшмәлә ғаилә, хеҙмәт һәм халыҡты социаль яҡлау министры Ленара Иванова ошо хаҡта белдерҙе.
Төп яңы йыл иртәлегенә башлыса уҡыу алдынғылары, олимпиада һәм спорт ярыштары еңеүселәре, фестиваль лауреаттары, хәрби хеҙмәткәрҙәрҙең, ишле аҙ тәьмин ителгән ғаиләләрҙән балалар, инвалид балалар – бөтәһе 800-ләгән бала саҡырыла торғайны.
Уның урынына байрамда ҡатнашырға тейеш булғандарҙың барыһына ла республика Башлығы исеменән яңы йыл бүләктәре таратыла.
28 һәм 29 декабрҙә республикала балалар өсөн тышта театрлаштырылған иртәлектәр һәм Ҡыш бабай, әкиәт геройҙары менән яңы йыл уйындары үткәрелә.
Шулай уҡ яңы йыл каникулдары осоронда муниципалитеттарға Яңы йыл ғаилә уйындары-2021 уҙғарырға тәҡдим ителде.
Социаль приюттарҙа яңы йыл тамашалары сит кешеләрҙе саҡырмайынса ғаилә төркөмдәрендә генә ойошторола, ә балаларға яңы йыл ҡотлауҙарының яҙмаһы күрһәтелә.
Ишле ғаиләләрҙә тәрбиәләнгән балаларға 16 меңдән ашыу бүләк һатып алынған.
Ғаиләләр уларҙы халыҡҡа социаль ярҙам үҙәктәре һәм «Ғаилә» үҙәктәре аша алырға мөмкин.
Быйыл инвалид балалар саҡырылған Аксаков шыршыһы ла булмай.
Улар өсөн шәхси ҡотлауҙар ойошторола.
Ҡарттар йортонда йәшәгәндәрҙе лә Яңы йыл менән күп кешене йәлеп итмәйенсә ҡотларға йыйыналар.
Әйтәйек, «Минең ҡәҙерле ҡарттарым» ойошмаһы 18 интернат өсөн учреждениеның тәҙрә ҡаршыһында Ҡыш бабай менән ҡотлауҙар ойоштора.
«Республиканың социаль учреждениеларына 5,6 миллион һумға 9,5 мең яңы йыл бүләге тапшырылды», — тип өҫтәне Ленара Иванова.
Республикала Ковидҡа ҡаршы колл-үҙәктә ковид-госпиталдәрҙең белешмә хеҙмәте эшләй
Башҡортостанда Ковидҡа ҡаршы колл-үҙәктә ковид-госпиталдәрҙең белешмә хеҙмәте эш башланы.
Был турала республика хөкүмәтендәге оператив кәңәшмәлә үҙәк етәксеһе, Дәүләт Йыйылышы депутаты Римма Үтәшева хәбәр итте.
Уның һүҙҙәренсә, белешмә хеҙмәте ковид-госпиталдәрҙә дауаланған пациенттарҙың туғандарына уларҙың хәле тураһында һорауҙарға оператив яуап биреү өсөн булдырылған.
12 декабрҙән башлап ул көн һайын көндөҙгө сәғәт 3-тән киске 5-кә тиклем эшләй.
Республиканың Һаулыҡ һаҡлау министрлығы менән килешеп, был ваҡытҡа стационарҙарҙа пациенттар тураһында мәғлүмәт бирә алған белгестәрҙең дежурлығы ойошторолған.
Дүрт аҙна эсендә Ковидҡа ҡаршы колл-үҙәк 19 меңдән ашыу шылтыратыу ҡабул иткән.
Амбулатор медицина ярҙамы күрһәтеү һорауҙары һаман да көнүҙәк булып ҡала.
Шул уҡ ваҡытта ял көндәрендә шылтыратыуҙар һанының кәмеүе күҙәтелә.
Ковидҡа ҡаршы колл-үҙәк Яңы йыл байрамдары осоронда ла эшләй.
Хәтерегеҙгә төшөрәбеҙ, Өфөлә күп каналлы 218-19-19 телефоны буйынса көн һайын иртәнге 8-ҙән киске 8-гә ҡәҙәр белгестәргә һорауҙар менән мөрәжәғәт итергә була.
Башҡортостанда коронавирус менән ауырығандар һаны 16 меңдән ашты, тағы өс кеше вафат булды
Башҡортостанда COVID-19 йоҡтороу осраҡтары арта бара, 14 декабргә уларҙың һаны 16 меңдән ашты.
Бөгөн Һаулыҡ һаҡлау министрлығының Башҡортостан Республикаһы Хөкүмәтендә уҙған оператив кәңәшмәлә яңғыраған мәғлүмәттәре буйынса, вирус йөрөтөүселәрҙең дөйөм һаны – 16317 кеше.
Тәүлек эсендә 154 сир йоҡтороу осрағы раҫланған.
Йәнә өс үлем осрағы теркәлгән.
Бөгөнгә коронавирус инфекцияһынан вафат булғандарҙың дөйөм һаны 106 кеше тәшкил итә.
Бер тәүлектә дауахананан тыш пневмония осрағы – 383.
Дауаланып сыҡҡан пациенттар – 369.
Бөтәһе 13052 кеше һауыҡҡан, уларҙың 10-һы – уҙған тәүлектә.
Табиптар коронавирусҡа 1,85 миллиондан ашыу тест эшләгән.
Республиканың 25 лабораторияһнда көн һайын 11 меңдән ашыу тикшереү үткәрелә.
Башҡортостан Республикаһының Һаулыҡ һаҡлау министры Максим Забелин хәбәр итеүенсә, медицина учреждениеларында 6 405 урын әҙерләнгән.
Буш койка фонды 26 процент тәшкил итә.
Республика Башлығы Радий Хәбиров Стәрлетамаҡта яңы инфекция госпитале тулыһынса эшләй башлаһын өсөн лицензия алыуҙы тиҙләтергә ҡушты.
1 ноябрҙән 14 декабргә тиклем өйҙә коронавирустан дауаланған 6000 самаһы пациент бушлай дарыу алған.
Өфөнән дүрт спортсы – билбаулы көрәш буйынса донъя чемпионы
Өфөнөң «Батыр» спорт мәктәбенең дүрт тәрбиәләнеүсеһе билбаулы көрәш буйынса донъя чемпионы исемен яуланы.
Көрәшселәр Ҡазанда 31 илдән 150-нән ашыу спортсы ҡатнашҡан беренселектән алтын миҙалдар менән ҡайтты.
Почет пьедесталының беренсе баҫҡысында – 58 килограмлыҡ ауырлыҡ категорияһында Камилла Елисеева, 75 килограмлыҡ ауырлыҡ категорияһында Артур Зөлҡәрнәев, 90 килограмлыҡ ауырлыҡ категорияһында Наил Мөхәмәтйәнов, 100 килограмдан ашыу ауырлыҡ категорияһында Дмитрий Балянов.
Чемпиондарҙы ярышҡа тренер Рөстәм Зыяҡаев әҙерләгән.
Өфө спортсыларында донъя чемпионатының көмөш миҙалдары ла бар.
52 килограмлыҡ ауырлыҡ категорияһында Алена Фаттахова, 57 килограмлыҡ ауырлыҡ категорияһында Илфаҡ Ибәтуллин һәм 90 килограмлыҡ ауырлыҡ категорияһында Илнар Сәлимйәнов икенсе урынды алды.
БДУ ҡарамағындағы башҡорт теле һәм әҙәбиәте буйынса диссертация советының эше тергеҙелде
Башҡортостанда «Рәсәй Федерацияһы халыҡтарының телдәре һәм әҙәбиәте: башҡорт теле һәм әҙәбиәте» йүнәлеше буйынса диссертация советы эш башланы.
Был хаҡта республика хөкүмәтендәге оператив кәңәшмәлә Башҡорт теле көнөнә арналған доклад менән сығыш яһағанда Башҡортостан Республикаһы хөкүмәте премьер-министры урынбаҫары Азат Баҙранов хәбәр итте.
Диссовет республика етәксеһе Радий Хәбировтың Рәсәй Федерацияһының Фән һәм юғары белем биреү министрлығына үтенесе буйынса тергеҙелде.
«Башҡорт дәүләт университеты коллективы менән мөһим бурысты атҡарҙыҡ.
Беҙ «башҡорт теле һәм әҙәбиәте» белгеслеге буйынса диссертация советын кире ҡайтарҙыҡ.
Ул – донъяла берҙән-бер, бер йыл элек уны юғалтҡас, бик ҡайғырҙыҡ», — тип уның һүҙҙәренә аңлатма бирҙе Радий Хәбиров.
Ул Азат Баҙрановҡа һәм мәғариф министры Айбулат Хажинға советҡа йәнә ябылыу хәүефе янамаһын, ә үҫешһен өсөн уны етди рәүештә күҙәтеп барырға ҡушты.
«Беҙ башҡорт теле һәм әҙәбиәте буйынса бөтөнләй яңы диссертация советын ойошторҙоҡ.
Етәксеһе – филология фәндәре докторы, шәрҡиәт һәм башҡорт тел ғилеме кафедраһы профессоры Хәҙисә Солтанбаева. 11 ноябрҙә беҙҙә ике кандидатлыҡ диссертацияһын яҡланылар, юғары аттестация комиссияһының һөҙөмтәләрен көтәбеҙ.
Киләһе йылға тағы бер нисә диссертация сиратта тора», — тине «Башинформ» агентлығына Башҡорт дәүләт университетының башҡорт филологияһы, шәрҡиәт һәм журналистика факультеты деканы, филология фәндәре докторы Гөлфирә Абдуллина.
Вәғәҙәләр йүгереүе, Эльбрус Ниғмәтуллин турниры: яңы йыл байрамдарында республикала спорт
Яңы 2021 йыл алдынан һәм ғинуар байрамдарында Башҡортостанда спорт саралары була.
Республиканың Спорт министрлығы кәмендә туғыҙ сара, шул иҫәптән дүрт тематик көн ойошторорға ниәтләй.
«Төп өлөшө тыштағы майҙансыҡтарҙа йәки 30-ға яҡын кеше ҡатнашҡан биналарҙа уҙғарыла», — тине Башҡортостандың йәштәр сәйәсәте һәм спорт министры Руслан Хәбибов.
27 декабрҙә Өфө тәүге тапҡыр Эльбрус Ниғмәтуллиндың  көс экстримы буйынса «Урал батыр» асыҡ республика турнирын ҡабул итә.
Баш ҡалабыҙға Ҡурған, Мурманск, Силәбе, Липецк, Белгород, Пенза өлкәләренән, Мәскәүҙән, Ханты-Манси автономиялы округынан һәм Башҡортостандан 12 көслө спортсы килә.
Ярыштар тура эфирҙа күрһәтелә.
Ошо уҡ ваҡытта республиканың һәр районында «Батырҙар көнө» ойошторола.
Ҡатнашыусыларҙы ҡар һуғышы, «Тау батшаһы» һәм башҡа уйындар  көтә.
1 ғинуарҙа Өфөлә «Вәғәҙәләр йүгереүе» башлана.
Арауыҡтар 100-ҙән алып 2021 метрға тиклем тәшкил итә.
Шулай уҡ «Башҡорт (скандинав) йөрөшө көнө» уҙғарыла.
3 ғинуар — ҡышҡы уйындар көнө: хоккей, ҡышҡы футбол, саңғы ярыштары, ҡышҡы балыҡ тотоу, «Атай, әсәй, мин — спорт ғаиләһе».
13 ғинуарҙа онлайн форматта шахмат буйынса «Чемпиондар чемпионаты» асыҡ республика турниры була.
Барлыҡ сараларҙа ла ковидҡа ҡаршы инспекторҙар эшләй, яңы коронавирус инфекцияһына ҡаршы хәүефһеҙлек саралары күрелә.
Радий Хәбиров республика халҡын Башҡорт теле көнө менән ҡотланы
Радий Хәбиров республика халҡын Башҡорт теле көнө менән ҡотланы.
Башҡортостан Республикаһы Башлығы социаль селтәрҙәге сәхифәһендә Өфөнөң 44-се полилингваль мәктәбе уҡыусыларының республикала йәшәүселәрҙе байрам менән тәбрикләгән видеояҙмаһын һалды.
«Беҙ башҡорт телен уҡытыуҙың алымдарҙы үҙгәрттек, рус телле кластың йылмайыулы йөҙҙәренә ҡарағанда, беҙҙең яңы алымдар балаларға оҡшай, — тип яҙҙы Радий Хәбиров.
— Асылы шунда: ирекһеҙләргә ярамай, уҡыусыларҙы ҡыҙыҡһындырырға кәрәк.
Туған телдәрҙе һаҡлау һәм үҫтереү эшендә әлеге популярлаштырыу саралары элеккеләренән һөҙөмтәлерәк тип ышанам».
Республика етәксеһе үҙенең яҙмаһын башҡортсалап «Башҡорт теле көнө менән ҡотлайым!» тигән һүҙҙәр менән тамамланы.
Республика Хөкүмәтендәге кәңәшмә лә ҡотлауҙан башланды.
Хәтерегеҙгә төшөрәбеҙ, бөгөн республикала Башҡорт теле байрамына арналған киң программа көтөлә.
Кисен «Башҡортостан» дәүләт концерт залында байрам концерты була, унда Башҡорт теле йылына йомғаҡ яһала.
Башҡортостан шашкасыһы Рәсәй кубогын яуланы
Фото: Башҡортостан Республикаһының Шашка федерацияһы
Башҡортостандан ике спортсы Ярославль ҡалаһында уҙған халыҡ-ара шашка буйынса Рәсәй кубогында алдынғы урындарҙы яуланы.
Ишембайҙан Агата Парахина пьедесталдың – беренсе, Елена Мильшина – икенсе баҫҡысында.
Ир-егеттәр турнирында Өфөнән Марсель Шәрәфетдинов – икенсе, Янис Сафин – дүртенсе.
Республиканың йыйылма командаһында Ишембай һәм Өфө шашкасылары сығыш яһаны.
Республика синоптиктары аҙна башында ҡаты һалҡындар тураһында иҫкәртә
Башҡортостанда аҙна башында һалҡын була, минус 28 градусҡаса һыуыта, тип иҫкәртә республика синоптиктары.
Башгидромет мәғлүмәттәре буйынса, дүшәмбе урыны менән бер аҙ ҡар яуа.
Ел төньяҡ-көнбайыштан талғын.
Һауа температураһы төндә — минус 15-20, урыны менән 23-28 градус һалҡын.
Көндөҙ — минус 7-12 , урыны менән 17 градус.
Шишәмбе Башҡортостанда яуым-төшөмһөҙ.
Ел көньяҡтан, көньяҡ-көнбайыштан талғын.
Һауа температураһы төндә — минус 15-20, урыны менән 23-28 градус һыуыҡ.
Көндөҙ — минус 8-13 градус.
Көньяҡ-көнсығыш райондарҙа һауа минус 5 градусҡаса йылына.
Шаршамбы көндө лә әллә ни яуым-төшөм көтөлмәй.
Көндөҙ урыны менән бер аҙ ҡар яуа.
Ел көньяҡтан, көньяҡ-көнбайыштан талғын.
Һауа температураһы төндә — минус 13-18, урыны менән 21-26 градус һалҡын.
Көндөҙ — минус 6-11 градус.
Республика Башлығы юғары әҙерлек режимы тураһында указға үҙгәрештәр индерҙе
Республика Башлығы Радий Хәбиров коронавирус инфекцияһы таралыу хәүефенә бәйле юғары әҙерлек режимы тураһында указға үҙгәрештәр индерҙе.
Документ тексы бөгөн Башҡортостан Республикаһының рәсми хоҡуҡи мәғлүмәт интернет-порталында баҫылған.
Указдың яңы редакцияһында бәлиғ булмағандарға ата-әсәһеҙ сауҙа үҙәктәренә барыу тыйылмай.
Шулай уҡ бынан алда 65 йәштән өлкәндәр, шулай уҡ хроник сирҙәре булғандар өсөн индерелгән изоляция тәртибе 2020 йылдың 31 декабренә тиклем оҙайтыла.
Башҡортостанда йәнә ике пациент коронавирустан вафат булған – Һаулыҡ һаҡлау министрлығы
Һаулыҡ һаҡлау министрлығының 15 декабргә мәғлүмәттәре буйынса, тәүлек эсендә 155 кеше яңы коронавирус инфекцияһын йоҡторған.
Пандемия башланғандан алып республикала ауырығандарҙың дөйөм һаны – 16 472.
Һаулыҡ һаҡлау министры Максим Забелин ведомство брифингында ошондай мәғлүмәттәр менән таныштырҙы.
Бер тәүлектә тағы ике сирле коронавирустан вафат булған.
Рәсми статистика буйынса, бөтәһе 108 кеше донъя ҡуйған.
Дауахананан тыш пневмония осраҡтары артҡан, тәүлегенә – 416 кеше.
Пневмониянан дауаланып сыҡҡан пациенттар — 399.
Стационарҙа – 766 сирле, уларҙың 52-һе – ауыр хәлдә, 10-һы – үпкәне яһалма елләтеү аппаратында.
Әлеге ваҡытта еңелсә ауырыған 2 452 кеше амбулатор шарттарҙа дауалана.
Ошо осорҙа – 13 146, тәүлек эсендә 94 кеше һауыҡҡан.
Үткәрелгән тикшереүҙәр һаны 1 864 894-кә еткән, бер тәүлектә коронавирусҡа 11 537 тест эшләнгән.
Республикала яңы йыл каникулдарында алкоголь һатыу сикләнә
Башҡортостанда, былтырғы кеүек үк, яңы йыл каникулдарында спиртлы эсемлектәр һатыу сикләнә.
Хәтерегеҙгә төшөрәбеҙ, республикала ғәмәлдә булған законға ярашлы, Башҡортостанда 3 ғинуарҙа алкоголь һатыу тыйылған, 4, 5 һәм 6 ғинуарҙа уны һатыу ваҡыты көндөҙгө сәғәт 2-нән иртәнге 10-ға тиклем сикләнгән.
Йәғни ошо өс көндә республика биләмәһендә иҫерткес эсемлектәр менән тәүлегенә дүрт сәғәт – иртәнге 10-дан көндөҙгө 2-гә хәтлем генә сауҙа итергә мөмкин.
Законда ҡаралған сикләүҙәр йәмәғәт туҡланыуы хеҙмәттәрен күрһәткәндә алкоголь һатыуға ҡағылмай – был көндәрҙә кафе-ресторандарҙа хәмер һатырға мөмкин.
Башҡортостандың Матбуғат һәм киң мәғлүмәт саралары агентлығында – яңы урынбаҫар
Башҡортостандың Матбуғат һәм киң мәғлүмәт саралары агентлығында яңы урынбаҫар тәғәйенләнде.
Дүшәмбе, 14 декабрҙә, Зөһрә Сәйетҡолова эшкә тотондо ла инде.
Ведомство етәксеһе урынбаҫары вазифаһында Зөһрә Сәйетҡолова интернетта республика киң мәғлүмәт сараларын үҫтереү өсөн яуап бирә һәм төбәк башҡарма власть органдарының матбуғат хеҙмәттәре менән үҙ-ара эш итеү менән шөғөлләнә, тип белдерҙеләр «Башинформ»ға Матбуғат һәм киң мәғлүмәт саралары агентлығында.
«Баҫыуҙа» эшләргә, район һәм ҡала гәзиттәренә яҡыныраҡ булырға теләйем.
Хәҙерге заманда үҙҙәренең конкурентлыҡ һәләтен юғалтмаһын өсөн.
Улар – бренд, тарих, уҡыусының ышанысы.
Ошо ҡиммәтле йөктөң бер өлөшөн һанлы платформаға күсерергә кәрәк, баҫма тиражды юғалтмайынса, әлбиттә.
Төп бурыстарҙы иһә етәкселек билдәләй», — тине Зөһрә Сәйетҡолова.
Бынан алда Зөһрә Сәйетҡолова «Уральский проект» һәм «Сибайский рабочий» гәзиттәрендә баш мөхәррир, Башҡортостан Республикаһы Хөкүмәтенең матбуғат хеҙмәте етәксеһе, Башҡортостан Республикаһы Сауҙа-сәнәғәт палатаһының мәғлүмәт департаменты директоры, «Сибком» акционерҙар йәмғиәтенең хеҙмәткәрҙәр буйынса директоры булды.
Белеме – журналистика, юриспруденция, кризисҡа ҡаршы маркетинг.
Яңы йыл каникулдарында алкоголь менән сауҙа итеүҙе сикләүҙән тыш, Башҡортостанда Йәштәр көнөндә, Белем көнөндә һәм һабантуйҙар ойошторолған көндәрҙә «ҡоро закон» ғәмәлдә.
Радий Хәбиров барлыҡ шәхси ҡарттар йорттарын тикшерергә ҡушты
Башҡортостан Башлығы Радий Хәбиров Әбйәлил районында ҡарттар өсөн шәхси пансионатта булған янғын урынындағы оператив штаб барышында Башҡортостан Республикаһы хөкүмәтенә зыян күргәндәргә һәм мәрхүмдәрҙең туғандарына матди ярҙам күрһәтеү мөмкинлеген ҡарарға, шулай уҡ һәләк булғандарҙы ерләүгә бәйле сараларҙы ойошторорға ҡушты.
«Иҫән ҡалғандар буйынса һаулыҡ һаҡлау министрына – уларға күберәк иғтибар бүлеү, кәрәк икән, Өфөгә тән бешеү үҙәгенә эвакуациялау бурысын йөкмәтәм, — тине Хәбиров.
– Бынан тыш, күрше йорт зыян күргән, унда бер оло йәштәге кеше йәшәй, уны төҙөкләндерергә ярҙам итербеҙ».
Шулай уҡ зыян күргәндәрҙең һәм һәләк булғандарҙың туғандарына хәбәр ителгән.
Урында психологтар эшләй.
«Утты һүндереүҙә 33 кеше, 14 берәмек техника ҡатнашты.
Янғын һүндереүселәр килеп етеүгә, йортто тулыһынса ут ялмап алған булған», —  тине Башҡортостан Республикаһының Ғәҙәттән тыш хәлдәр буйынса дәүләт комитеты етәксеһе Фәрит Ғүмәров.
Хәбиров Хеҙмәт һәм халыҡты социаль яҡлау министрлығына ошондай һәр учреждениела тикшереү үткәрергә ҡушты.
«Беҙҙә 21 шундай учреждение бар, һәр береһе буйынса ведомство-ара комиссия төҙөп, уларҙы тикшереүегеҙҙе һорайым», — тине Хәбиров.
Премьер-министр Андрей Назаров әйтеүенсә, бина ҡарттар йортон урынлаштырыу өсөн тәғәйенләнмәгән, ә шәхси өй булараҡ теркәлгән.
«Шуға күрә бында янғынға ҡаршы хәүефһеҙлек нормалары талаптарын боҙоу осраҡтары бар», — тине Андрей Назаров.
Радий Хәбиров тикшереү һөҙөмтәләре буйынса шәхси ҡарттар йорттарын ойоштороу эшмәкәрлегенә лицензия биреү тураһында мәсьәләне хәл итергә кәрәклеген билдәләне.
Башҡортостанда Торатау итәгендә Ҡыш бабай резиденцияһы асыла
Башҡортостанда Торатау итәгендә башҡорт Ҡыш бабайы резиденцияһы асыла.
Ҡунаҡтарҙы унда 19 декабрҙән көтәләр, ләкин алдан яҙылырға кәрәк.
«Торатау» геопаркы етәкселеге һүҙҙәренсә, яңы йыл программаһынан тыш, ҡышҡы күңел асыуҙар: аттар егелгән санала  йөрөү һәм башҡа саралар ҡаралған.
Шулай уҡ геопарк резиденттары «Еҙем буйлап атлы тур», «Санала Мәмбәткә», «Изге шишмәләр», «Дөйәғоштарға ҡунаҡҡа» кеүек ҡышҡы турҙар әҙерләгән.
Турҙар буйынса мәғлүмәтте «Торатау» геопаркы сайтында ҡарарға мөмкин.
Баш ҡалала шыршы баҙарҙарының урындары билдәләнде
15-31 декабрҙә Өфөлә 43 майҙансыҡта ылыҫлы ағастар менән сауҙа итеү ойошторола.
Ҡағиҙә булараҡ, шыршы баҙарҙары өсөн халыҡ күп йөрөгән урындар һайланған.
Яңы йыл символын – шыршыны, аҡ шыршыны, ҡарағайҙы шулай уҡ ҙур сауҙа предприятиелары эргәһендәге биләмәләрҙә (идара итеүсе компаниялары мәғлүмәттәре буйынса, 28 сауҙа-сервис комплексы, магазиндар һәм фермер йәрминкәләре янында шыршы бҙарҙары урынлаштырыла) һәм ял көндәрендә уҙғарылған ауыл хужалығы йәрминкәләре майҙансыҡтарында һатып алырға мөмкин.
Өфө биләмәһендә ылыҫлы ағастар һатыу урындары тураһында мәғлүмәт менән ҡала хакимиәте сайтында танышырға була.
Өфөлә тантаналы рәүештә Башҡорт теле йылына йомғаҡ яһалды
Өфөлә 14 декабрҙә, Башҡорт теле көнөндә, Бөтә донъя башҡорттары ҡоролтайы тәҡдиме менән республика Башлығы иғлан иткән Башҡорт теле йылына йомғаҡ яһалды.
«Башҡортостан» дәүләт концерт залында йыл дауамында уҙғарылған тематик конкурс еңеүселәрен бүләкләү һәм концерт булды.
Республика Башлығы хакимиәте етәксеһе урынбаҫары Урал Килсенбаев барыһын да Башҡортостан Башлығы Радий Хәбиров исеменән ҡотлап, тамырҙарҙы, тарихты һәм туған телдәрҙе онотмаҫҡа саҡырҙы.
Еңеүселәрҙе Башҡортостан Республикаһы хөкүмәте вице-премьерҙары Азат Баҙранов, Ленара Иванова, Дәүләт Йыйылышы депутаты Зариф Байғусҡаров, мәҙәниәт министры Әминә Шафиҡова, «Башҡортостан Республикаһы» нәшриәт йортоноң генераль директоры Фәнүр Йәғәфәров һәм башҡа абруйлы ҡунаҡтар ҙа ҡотланы.
Ҡайһы бер билдәле йәмәғәт эшмәкәрҙәре – яҙыусы, ғалим Рәшит Шәкүрҙең, элекке мәғариф министры Ғәлиә Мөхәмәтйәнованың, ғалим Мирас Иҙелбаевтың ҡотлауҙары ҙур экрандан яңғыраны.
«Быйыл тәүге тапҡыр район һәм төбәк ҡоролтайҙарының рейтингын төҙөнөк.
Уларҙың башҡарған эштәрен йыл башында иғлан ителгән ай хэштегтары буйынса баһаланыҡ.
Хәҙер быны йыл һайын уҙғарырбыҙ тип уйлайым.
Хакимиәттәр менән берлектә баһалап, иң әүҙем өс районды, өс ҡаланы, шулай уҡ иң белемле өс ауылды, өс ҡаланы билдәләнек.
Йыл да ике дәүләт телен ҡулланыуҙағы хаталар өсөн премиялар һәм антипремиялар тапшырырға хәл иттек», — тине «Башинформ»ға Дәүләт Йыйылышы – Ҡоролтай рәйесе урынбаҫары, Бөтә донъя башҡорттары ҡоролтайы президиумы рәйесе Эльвира Айытҡолова.
Билдәлелек яулаған йәш артистар «E7E-media» студияһында төшөрөлгән яңы йырҙарын һәм клиптарын күрһәтте.
Тамашасылар алдында «Арғымаҡ» төркөмө, Зилиә Бәхтиева һәм DJ Дан, Алтынай Вәлитов, Заһир Зәйнетдин, Миләүшә Хәйбуллина сығыш яһаны.
Программаны «Тамыр» студияһының йәш ҡатнашыусылары, «Йәшлек-шоу» Бөтә Рәсәй конкурсы финалсылары, «Һылыуҡай — Bashkirian Beauty» студияһының сибәр ҡыҙҙары биҙәне.
Мәғариф министрлығы иң яҡшы 10 дөйөм белем биреү мәктәбе директорҙарын бүләкләне.
Мәҙәниәт министрлығы «Тамға» халыҡ-ара башҡорт милли кейеме оҫталары конкурсы еңеүселәрен тантаналы рәүештә ҡотланы.
Шулай уҡ Башҡорт теле йылын әүҙем яҡтыртҡан журналистар, шул иҫәптән «Башинформ» агентлығы журналисы Ләйлә Аралбаева дипломдар менән билдәләнде.
Сара Башҡортостан юлдаш телеканалында тура эфирҙа күрһәтелде.
Телевизор ҡараусылар ҙа һирәк ҡулланылған башҡорт һүҙҙәренең мәғәнәһенә яуап табып, программала ҡатнашыу мөмкинлегенә эйә булды.
Башҡортостанда Шәфҡәтлелек йортонда сыҡҡан янғын 11 кешенең ғүмерен өҙгән
Башҡортостандың Әбйәлил районында ҡот осҡос янғын сыҡҡан.
Ишбулды ауылында бер ҡатлы мансардалы бина янып киткән.
Ул Шәфҡәтлелек йорто булараҡ теркәлгән.
Янғын һүндереүселәр ике сәғәт эсендә «ҡыҙыл әтәс»те ауыҙлыҡлаған.
Дүрт кеше үҙ аллы сығып өлгөргән.
Һүндергәндән һуң 11 кешенең мәйете табылған.
Ололар һәм инвалидтар, моғайын.
«Һәләк булғандар буйынса мәғлүмәт аныҡлана.
Янғын урынына Рәсәй Ғәҙәттән тыш хәлдәр министрлығының Башҡортостан Республикаһы буйынса баш идаралығы етәксеһе Марат Латипов юлланған.
Утты һүндереүҙә Рәсәйҙең Ғәҙәттән тыш хәлдәр министрлығынан 16  кеше һәм 6 берәмек техника йәлеп ителгән», — тип белдерҙеләр Башҡортостан Республикаһы буйынса Ғәҙәттән тыш хәлдәр министрлығының матбуғат хеҙмәтендә.
Тәфтишселәр эшкә тотонған.
Янғында һәләк булғандарҙың туғандарына һәм иҫән ҡалғандарға психологик ярҙам күрһәтелә.
Башҡорт дәүләт медицина университеты табиптары COVID-19 менән көрәштә ярҙам итеү өсөн Камчаткаға юлланды
Бөгөн, 16 декабрҙә, Башҡорт дәүләт медицина университеты клиникаһының күсмә бригадаһы урындағы белгестәргә яңы коронавирус инфекцияһына ҡаршы көрәштә ярҙам күрһәтеү өсөн Камчатка крайына юлланды.
Юғары уҡыу йортонан хәбәр итеүҙәренсә, бригада составында – ковид-госпиталдәрҙә эш тәжрибәһе булған анестезиолог-реаниматологтар, урта медицина персоналы, бөтәһе 11 кеше.
Төркөм етәксеһе – Башҡорт дәүләт медицина университетының анестезиология һәм реаниматология кафедраһы мөдире, профессор Илдар Лотфарахманов.
Бригада Рәсәйҙең Һаулыҡ һаҡлау министрлығы һорауы буйынса төҙөлгән.
Ҡатмарлы эпидемиологик хәл күҙәтелгән төбәктәргә белгестәр ебәреү тәжрибәһе дауам итә.
Бынан алда БДМУ табиптары һәм шәфҡәт туташтары Ҡарасәй-Черкес Республикаһында, Ҡырғыҙстанда, Амур өлкәһендә һәм Абхазияла яңы коронавирус инфекцияһына ҡаршы көрәштә ярҙам итте.
Республика мәктәптәре ноутбуктар һәм интерактив таҡталар менән йыһазландырыла
Башҡортостан мәктәптәре дөйөм хаҡы 10 миллион һумлыҡ техник ҡорамалдар менән йыһазландырыла.
Рус һәм башҡорт теле, әҙәбиәте кабинеттарына ноутбуктар, проекторҙар, интерактив таҡталар тапшырыла.
Премьер-министр Андрей Назаров ҡул ҡуйған тейешле бойороҡ хоҡуҡи мәғлүмәт порталында баҫылған.
Республика райондарында (Әбйәлил, Әлшәй, Бөрйән, Белорет, Йылайыр, Яңауыл һәм башҡалар) һәм ҡалаларында (Ағиҙел, Нефтекама, Салауат, Октябрьский, Стәрлетамаҡ, Өфө) урынлашҡан мәктәптәр техник ҡорамалдар менән тәьмин ителә.
Исемлектә бөтәһе 50 мәктәп.
Документҡа ярашлы, дәүләт милке муниципалитеттарға бушлай бирелә.
Ҡорамалдарҙың дөйөм хаҡы — 10 миллион һум тиерлек.
Һәр мәктәпкә 187 меңдән 196 мең һумға тиклем аҡса бүленә.
«Һеңлекәш» фильмы Х «Витторио Венето» халыҡ-ара кинофестивалендә награда алды
«Һеңлекәш» фильмы Италияла Х «Витторио Венето» халыҡ-ара балалар фильмдары кинофестивалендә йәштәр фильмдары араһында иң яҡшыһы булды.
Башҡортостан Республикаһының халыҡ шағиры Мостай Кәримдең «Беҙҙең өйҙөң йәме» повесы буйынса төшөрөлгән картинаның режиссеры – Александр Галибин.
Фильм 2020 йылдың 16 ноябренән 12 декабренә тиклем онлайн форматта күрһәтелде.
Конкурс программаһында Ҡытайҙан, Һиндостандан, Рәсәйҙән, Чехиянан, Германиянан һәм Италиянан 12 фильм ҡатнашты.
Фестивалдең ойоштороусыһы булып 1995 йылда Италияла нигеҙ һалынған «400 Colpi» коммерцияға ҡарамаған ассоциацияһы сығыш яһаны. Маҡсаты – фестивалдәр, белем биреү курстары, кинематографик күҙәтеү аша аралашыу сараһы һәм мәҙәни үҫеш булараҡ йәш аудиторияны киноға йәлеп итеү.
«Һеңлекәш» хәрби драмаһы Рәсәй Федерацияһының Мәҙәниәт министрлығы һәм Мостай Кәрим исемендәге фонд булышлығында «Мотор Фильм Студия» кинокомпанияһы тарафынан төшөрөлгән.
Таҫма 2019 йылдың 19 сентябрендә Башҡортостандың халыҡ шағиры Мостай Кәримдең 100 йыллығы уңайынан экранға сыҡты.
Фильм Мәскәү, Санкт-Петербург, Плесс, Ялта, Светлогорск, Выборг, Волоколамск, Смоленск, Түбәнге Новгород, Төмән, Владимир, Тамбов һәм Туапсе ҡалаларында уҙған фестивалдәрҙә, шулай уҡ Лондонда, Брюсселдә һәм Венала ккүрһәтелде.
Республикала тағы өс кеше коронавирустан вафат булған
16 декабргә мәғлүмәттәр буйынса, коронавирустан йәнә өс үлем осрағы теркәлгән.
Шулай итеп, вафат булғандарҙың дөйөм һаны, Башҡортостан Республикаһы Һаулыҡ һаҡлау министрлығының рәсми мәғлүмәттәре буйынса, 111-гә еткән.
Тәүлек эсендә тағы 157 кеше сир йоҡторған.
Хәҙер ауырығандарҙың һаны – 16 629 кеше.
Стационарҙа дауаланған 795 кешенең 56-һы – ауыр хәлдә, 12-һе үпкәне яһалма елләтеү аппаратына тоташтырылған.
Тәүлек эсендә — 226, йәмғеһе 13 372 кеше һауыҡҡан.
Бер тәүлектә 396 дауахананан тыш пневмония осрағы асыҡланған.
Һауығып сыҡҡан пациенттар — 403.
Башҡортостан спортсыһы сноуборд буйынса Рәсәй кубогында икенсе урынды яуланы
Фото: Рәсәйҙең Сноуборд федерацияһы
Башҡортостан спортсыһы Константин Еркаев сноуборд буйынса Рәсәй кубогында «биг эйр» дисциплинаһында икенсе урынды яуланы.
Кемерово өлкәһендәге финал ярыштарында яҡташыбыҙ көмөш миҙал алды, ләкин миҙгел йомғаҡтары буйынса барлыҡ ярышташтарын, шул иҫәптән «биг эйр» дисциплинаһының йомғаҡлау сығыштарында иң яҡшы һөҙөмтә күрһәткән Сахалин өлкәһе егете Вячеслав Эглены уҙып китте, тип хәбәр иттеләр Рәсәйҙең Сноуборд Федерацияһынан.
Кемерово өлкәһендә ярыштар Халыҡ-ара тау саңғыһы спорты федерацияһы эгидаһы аҫтында уҙҙы, был Константин Еркаевҡа һәм башҡа ҡатнашыусыларға FIS-мәрәй йыйырға мөмкинлек бирҙе.
Киң мәғлүмәт сараларының башҡорт телен популярлаштырыу буйынса проекттарына махсус грант ярҙамы күрһәтелә
Башҡорт телен һаҡлау һәм үҫтереү фонды Бөтә донъя башҡорттары ҡоролтайы менән берлектә киң мәғлүмәт сараларында, социаль селтәрҙәрҙә башҡорт халҡының телен, мәҙәниәтен, тарихын һәм хәҙергеһен популярлаштырыуға йүнәлтелгән проекттарға грант ярҙамы күрһәтеү өсөн конкурс иғлан итте.
Конкурстың маҡсаты – киң мәғлүмәт сараларында һәм социаль селтәрҙәрҙә башҡорт теле тураһында контентты арттырыу, телгә һәм халыҡҡа ҡыҙыҡһыныу уятыу.
Конкурста 18 йәше тулған һәм Рәсәй Федерацияһы гражданы булған киң мәғлүмәт саралары вәкилдәре, онлайн-проект авторҙары һәм блогерҙар ҡатнаша ала.
Биш еңеүсегә грант тапшырыла.
Гранттың күләме – ай һайын 11 500 мең һум, НДФЛ менән бергә.
«Башҡорт теле йылын йомғаҡлау концертында башҡорт телендә ижад иткән журналистарҙы билдәләп киттек. Был йүнәлештә эшләгән журналист һәм блогерҙарға артабан да ярҙам күрһәтеү кәрәклеген аңланыҡ.
Шуға күрә ошо конкурсты булдырырға ҡарар иттек», — тине Бөтә донъя башҡорттары ҡоролтайы Президиумы рәйесе Эльвира Айытҡолова.
Ғаризалар 2020 йылдың 15 декабренән 2021 йылдың 21 майына тиклем ҡабул ителәә.
Ҡатнашыу шарттары тураһында ентеклерәк мәғлүмәт менән конкурстың Положениеһында танышырға мөмкин.
Өфөлә Рәсәй Геройы Миңлеғәле Шайморатов һәйкәле проекттарын күрһәтеү тамамлана
«Торатау» конгресс-холында бөгөн Башҡортостандың милли геройы, 112-се Башҡорт (16-сы Гвардия) кавалерия дивизияһы, Рәсәй Геройы генерал-майор Миңлеғәле Шайморатов һәйкәленең иң яҡшы проекты конкурсында ҡатнашыусыларҙың эштәрен күрһәтеү тамамлана.
Һәйкәл Өфөнөң Совет майҙанында ҡуйыла.
Хәтерегеҙгә төшөрәбеҙ, Башҡортостан Республикаһы Башлығы Радий Хәбиров теләге булғандар өсөн 14-16 декабрҙә асыҡ ишектәр көнөн иғлан иткәйне.
Конкурс комиссияһы һәр фекерҙе иҫәпкә алырға тейеш, тип билдәләне ул.
Ике көн эсендә «Торатау» конгресс-холына 189 кеше килде.
Бөгөн дә һәр кемдең киске 8-гә тиклем ошондай мөмкинлеге бар.
Әбйәлил районындағы Ҡарттар йортонда йәшәүселәр үҙҙәрен ҡараған өсөн күпме аҡса түләгәне билдәле булды
Фото: Башҡортостан Республикаһы Ғәҙәттән тыш хәлдәр министрлығының матбуғат хеҙмәте
15 декабрҙә төндә Башҡортостандың Әбйәлил районында урынлашҡан Ҡарттар йортонда ҡос осҡос фажиғә теркәлде – 11 оло йәштәге кеше тереләй янып үлде.
Тәфтишселәр янғын осрағы буйынса енәйәт эше ҡуҙғатҡан, учреждениеның директорын ҡулға алған.
«Башинформ» агентлығына урында йәшәүсе һөйләүенсә, Ҡарттар йортоноң хужабикәһе – «һәйбәт ҡатын, балалар йортонан өс бала алды, өлкәндәргә лә ярҙам ҡулы һуҙырға булды, бының менән әллә ни күп аҡса эшләмәне».
Мәғлүмәтле сығанаҡ агентлыҡҡа Ҡарттар йорто етәксеһенең яҡынса килеме тураһында хәбәр итте.
«Ололар пенсияһынан 75 процент түләне.
Ниндәйҙер билдәле һан юҡ: барыһының да пенсияһы төрлөсә, шуға күрә сумма ла төрлөсә ине.
Әгәр пенсия 15 мең һум булһа, үҙен ҡараған өсөн 10 меңдән саҡ ҡына күберәк бирҙе,  — тине «Башинформ» әңгәмәсеһе.
– Асылда, директор алама кеше түгел.
Ошо аҡсаға нисек байырға мөмкин.
Фекерҙәргә ҡарағанда, ҡарттар ҡәнәғәт булған».
Өфөлә «Йәшлек шоу-2020» фестивале финалсылары билдәләнде
«Йәшлек шоу-2020. Перезагрузка» Бөтә Рәсәй йәштәр фестивале финалсыларының исемлеге билдәле булды.
Улар Башҡортостан юлдаш телеканалында телевизион форматта уҙған ике ярымфинал йомғаҡтары буйынса билдәләнде.
Финалсылар:
RAHIMOV (Ришат Рәхимов), Ҡырмыҫҡалы районы
Алтынай Заһитова, Мәскәү
«ZAKARIA» фолк-төркөмө, Ҡазан
Ләйсән Хәсәншина, Туймазы районы
ALEKS (Александр Васин), Мәсетле районы
Мәрйәм Хәлимова, Силәбе өлкәһе
Сәмиғулла Лоҡманов, Учалы районы
Наҙгөл Отузова, Салауат районы
Алиса Жумагалиева, Салауат
Илдар Абдуллин, Ырымбур
Дания Садиҡова, Һамар өлкәһе
LIYA LI (Лия Мөхәмәтова), Мәскәү.
Хәҙер ҡатнашыусылар финалда сығыш яһарға әҙерләнә. Ул шәмбе, 19 декабрҙә, Башҡортостан юлдаш телеканалында күрһәтелә, киске сәғәт 7-се 30 минутта башлана.
Конкурстың бүләк фонды: беренсе премия – 300 мең, икенсеһе — 200 мең, өсөнсөһө — 100 мең һум.
Проектты ойоштороусылар – Башҡортостан Республикаһы Хөкүмәте булышлығында Мәҙәниәт министрлығы һәм Республика халыҡ ижады үҙәге.
Башҡортостанға 30 градуслыҡ һалҡындар яҡынлаша
Башҡортостанға 30 градуслыҡ һалҡындар әйләнеп ҡайта.
Башгидрометүҙәк мәғлүмәттәре буйынса, был йәкшәмбе, 20 декабрҙә, көтөлә.
Республика биләмәһенә һалҡын фронт килә, термометр бағанаһы төндә -20,-25 градусҡаса төшә, аяҙытҡанда урыны менән -30, көндөҙ -13,-18 градус.
Әлегә Башҡортостан халҡын оҙаҡҡа һуҙылмаған йылы көндәр көтә.
«17, 18 декабрҙә республика биләмәһе аша атмосфера фронты үтә.
Күпселек райондарҙа ҡар яуа.
Һауа температураһы төндә -8,-13, көндөҙ -4,-9 градус була», — тип белдерҙе синоптиктар.
Ял көндәренә ҡар яуыуҙан туҡтай.
Башҡорт драма театры тәүге тапҡыр «Әмилә» пластик спектаклен күрһәтә
18 һәм 19 декабрҙә Мәжит Ғафури исемендәге Башҡорт академия драма театрының Бәләкәй залында Николай Крашенинниковтың «Әмилә» романы буйынса пластик спектаклдең премьераһы була.
Инсценировка авторы – Азалия Балгазина, художество етәксеһе – Айрат Абушахманов, пластика буйынса режиссер – Алина Мостаева.
Художество һәм музыкаль яҡтан биҙәү өсөн Санкт-Петербургтан сценограф, костюмдар буйынса рәссам Екатерина Малинина һәм композитор, музыкант Олег Гудачёв саҡырылған.
Тарихты пластика, бейеү һәм музыка телендә бәйән иткән спектаклдә башҡорт, рус, француз телдәрендә лә телмәр яңғырай.
Башҡортсаға Динара Ҡәйүмова тәржемә иткән.
Төп героиня Әмилә ролендә – Гөлнара Ҡаҙаҡбаева.
Ролдәрҙә: Урал Әминев, Гөлнара Әмирова, Алмас Әмиров, Ринат Баймырҙин, Алһыу Бәхтиева, Азат Вәлитов, Алһыу Ғәлина, Лилиә Ғәлина, Илгизә Ғилманова, Гөлмирә Исмәғилева, Артур Кәбиров, Юнир Ҡоланбаев, Фатима Нуриева, Морат Рафиҡов, Фәнис Рәхмәтов, Айнур Ситдиҡов, Гөлназ Хайсарова, Руслан Хайсаров, Зиләрә Юлтаева.
Спектаклдә Урал Иҙелбаев етәкселегендә театр оркестры музыканттары уйнай.
Николай Крашенинников (1878-1941) — Башҡортостан һәм башҡорт халҡы тураһында ҙур һөйөү менән ижад иткән рус яҙыусыһы.
«Әмилә» романы рус дворян мөхитендә тол ҡалған балаһыҙ профессор ҡатыны тәрбиәләп үҫтергән етем башҡорт ҡыҙының яҙмышы тураһында.
Башҡортостанда шәкәр арзанайған
Бер аҙнала Башҡортостанда йәшелсә, йомортҡа, эремсек ҡиммәтләнгән, шәкәр арзанайған, тип хәбәр итте республика статистиктары.
Башстат мәғлүмәттәре буйынса, уҙған аҙна менән сағыштырғанда, республикала айырыуса яңы өҙөлгән ҡыярға хаҡ артҡан — 20,5 процентҡа.
Уртаса алғанда, бер килограмы 118 һумға тиклем.
Ошо ваҡыт эсендә помидор 11 процентҡа тиерлек ҡиммәтләнгән — бер килограмы 113 һум тора.
Шартлы өсөнсө урында – йомортҡа, уның хаҡы 5,6 процентҡа артҡан.
Хәҙер Башҡортостанда йәшәүселәргә ун йомортҡа уртаса 68 һумға төшә.
Ҡиммәтләнгән аҙыҡ-түлек исемлегендә шулай уҡ кишер, майлы эремсек, тоҙ, сосиска, сарделька, алма, дөгө, кәбеҫтә, башлы һуған, карамель, туңдырылған балыҡ, вермишель, үҫемлек майы, шоколад кәнфите, балалар өсөн йәшелсә һәм емеш-еләк консервалары, маргарин, ҡаймаҡ, һөт, тауыҡ, икмәк, ит консервалары, он, бешерелгән колбаса, макарон һәм печенье бар.
Бер аҙнала уларҙың хаҡтары 0,1-2,8 процентҡа күтәрелгән.
Башҡортостанда күҙләнсек сырҙар арзанайған аҙыҡ-түлек исемлегендә беренсе урынды биләй, бер аҙнала минус 2,5 процент.
Ҡарабойҙай ярмаһына хаҡ 2,2 процентҡа төшкән — бер килограмы уртаса 75 һум.
Шәкәр – бер аҙнала минус 1 процент.
Республикала хәҙер уның бер килограмы яҡынса 48 һум тора.
Аҡ май һәм шәкәр 1,7 һәм 1 процентҡа арзанайған.
Бынан тыш, сусҡа ите, ярым ыҫланған һәм бешерелгән-ыҫланған колбаса, картуф, балалар өсөн ит консервалары, тары ярмаһы һәм ҡара сәй 0,04-0,7 процентҡа осһоҙайған.
Бер аҙнала республикала һыйыр, һарыҡ итенә һәм балалар өсөн ҡоро һөт ҡатышмаларына ғына хаҡтар үҙгәрешһеҙ ҡалған.
Владимир Путин әле коронавирустан вакцина яһатмауын әйтте
2021 йылдың башында Рәсәйҙә коронавирустан миллион доза вакцина була, тине Владимир Путин бөгөн үҙенең матбуғат конференцияһында.
Коронавирустан вакцина етештереү өсөн яңы заводтар төҙөргә һәм ҡеүәттәрҙе арттырырға кәрәк, тине президент.
Шул уҡ ваҡытта дәүләт башлығы әле коронавирустан вакцина яһатмауын белдерҙе.
«Хәҙерге ваҡытта препарат граждандарҙың айырым категорияларына таратыла, әле миңә сират етмәгән.
Мөмкинлек булғас та, прививка эшләтәм», — тине Владимир Путин.
Вакцина яһатмау өсөн сәбәп юҡ, сөнки беҙҙең вакцина хәүефһеҙ.
Уның һүҙҙәренсә, бөтәһенә лә прививка эшләү – коронавирус менән көрәшеү өсөн кәрәкле сара, тап вакцина коллектив иммунитет булдырырға тейеш.
Башҡа дәүләттәргә ярҙам күрһәтеү Рәсәйҙә халыҡты вакцинациялауға ҡамасауламай, сөнки Рәсәй яғы әҙер вакцина менән тәьмин итергә түгел, ә вакцина компоненттарын башҡа илдәрҙәге майҙансыҡтарҙа етештерергә йыйына, тип асыҡлыҡ индерҙе Путин.
Республикала COVID-19 менән дауаханаға оҙатылған пациенттар һаны көндән-көн арта
Башҡортостанда яңы коронавирус инфекцияһы рәсми раҫланған осраҡтар һаны арта барып, 17 меңгә яҡынлашты. 17 декабргә сирлеләрҙең дөйөм һаны — 16 785.
Һуңғы тәүлектә 156 кешегә ошондай диагноз ҡуйылған.
Әлеге ваҡытта 3 207 кеше ауырый: 840 пациент – дауаханала, 2 367-һе – өйҙә.
Сирлеләрҙең 61-е — ауыр хәлдә, ә 15-е үпкәне яһалма елләтеү аппаратына мохтаж.
Бер нисә тәүлек рәттән республикала кәмендә өс үлем осрағы теркәлә.
Шулай итеп, Башҡортостанда коронавирус ҡорбандарының дөйөм һаны 114-кә еткән.
Пандемия башланғандан алып республикала — 13 464, тәүлек эсендә 92 сирле аяҡҡа баҫҡан.
Башҡортостандың Һаулыҡ һаҡлау министрлығы мәғлүмәттәре буйынса, республикала көн һайын дүрт йөҙгә яҡын дауахананан тыш пневмония осрағы теркәлә.
Бер тәүлектә 391 кешегә ошо диагноз ҡуйылған, 386-һы һауығып сыҡҡан.
Башҡорт ҡоролтайы республикала 2021 йылды Башҡорт тарихы йылы тип иғлан итергә тигән тәҡдим индерҙе
Фото: Бөтә донъя башҡорттары ҡоролтайының матбуғат хеҙмәте
Бөтә донъя башҡорттары ҡоролтайы республикала 2021 йылды Башҡорт тарихы йылы тип иғлан итеү башланғысы менән сығыш яһаны.
Был турала ойошманың киңәйтелгән ултырышында башҡорт халҡының тарихы һәм үҫеше мәсьәләләре буйынса комиссия рәйесе Азат Ярмуллин белдерҙе.
Тәҡдим Башҡортостан Республикаһы хөкүмәтенә ебәрелде.
Шуны билдәләп үтәйек: Бөтә донъя башҡорттары ҡоролтайы башланғысы менән республика етәксеһе Радий Хәбиров 2020 йылды Башҡорт теле йылы тип иғлан иткәйне.
Комиссия шулай уҡ Өфөнөң — 450, академик, тарих фәндәре докторы, БДУ профессоры, Бөтә донъя башҡорттары ҡоролтайының беренсе рәйесе Нияз Мәжитотың тыуына 90 йыл тулыуға ҡарата «Өфө ҡаласығы-II» («Башҡорт») музей комплексын асыуҙы ойошторорға тәҡдим итте.
Бөтә донъя башҡорттары ҡоролтайы башҡарма комитеты комиссияларының рәйестәре 2020 йылдағы эш һөҙөмтәләре хаҡында һөйләне һәм киләһе йылға пландары менән таныштырҙы.
Мәҙәниәт һәм киң мәғлүмәт саралары комиссияһы рәйесе, «Башҡортостан» телерадиокомпанияһы директоры урынбаҫары Тәнзилә Үлмәҫбаева ла коллегаларынан тәҡдимдәр менән сығыш яһаны.
Комиссия ағзалары фекеренсә, «Журналистика һәм мәғлүмәт» кадрҙарын әҙерләү йүнәлеше буйынса грант белем биреү программалары, киң мәғлүмәт саралары өлкәһендә эшләгән йәш хеҙмәткәрҙәр өсөн грант программаһы булдырырға кәрәк.
Хәтерегеҙгә төшөрәбеҙ, был башланғыс хуплау тапҡан да инде – Башҡорт телен һаҡлау һәм үҫтереү фонды Бөтә донъя башҡорттары ҡоролтайы менән берлектә киң мәғлүмәт сараларында, социаль селтәрҙәрҙә башҡорт халҡының телен, мәҙәниәтен, тарихын һәм хәҙергеһен популярлаштырыуға йүнәлтелгән проекттарға грант ярҙамы күрһәтеү өсөн конкурс иғлан итте.
Комиссия рәйесе урынбаҫары, танылған кинорежиссер Булат Йосопов  башҡорт телендәге кинофильмдарҙың тулыһынса дәүләт тарафынан финансланырға тейешлеген билдәләне.
Бөтә донъя башҡорттары ҡоролтайы башҡарма комитетының киңәйтелгән ултырышында Башҡортостан Республикаһы Башлығы хакимиәте етәксеһенең эске сәйәсәт буйынса урынбаҫары Урал Килсенбаев һәм министрлыҡтарҙың вәкилдәре ҡатнашты.
Коронавирустан вакцинация прививкалар календарына индерелде – Рәсәйҙең Һаулыҡ һаҡлау министрлығы
Коронавирус инфекцияһынан вакцинация эпидемик күрһәтмәләр буйынса профилактик прививкалар календарына индерелде.
Рәсәй Һаулыҡ һаҡлау министрлығының тейешле бойороғо рәсми хоҡуҡи мәғлүмәт порталында баҫылған.
Документтан күренеүенсә, тәүҙә прививка медицина, белем биреү, социаль хеҙмәтләндереү ойошмалары хеҙмәткәрҙәренә, социаль учреждениеларҙа йәшәгәндәргә, хроник сирҙән, шул иҫәптән һимеҙлектән яфаланғандарға яһала.
Икенсе кимәлдәге өҫтөнлөккә транспорт, энергетика ойошмалары, көс структуралары, сик аша үткәреү пункттары хеҙмәткәрҙәре, вахтовиктар, ирекмәндәр, хәрбиҙәр, хеҙмәтләндереү өлкәһе хеҙмәткәрҙәре ҡарай.
Артабан дәүләт хеҙмәткәрҙәренә, студенттарға, хәрби хеҙмәткә саҡырылғандарға эшләнә, тип хәбәр итте РИА Новости.
Йыл башынан Башҡортостанда күпме сабый тыуғаны билдәле булды
Фото: Башҡортостан Хеҙмәт министрлығының матбуғат хеҙмәте
2020 йылдың 10 айында Башҡортостанда 34 408 бала донъяға килгән, был 2019 йылдың ғинуар-октябренә ҡарағанда 2,9 процентҡа аҙыраҡ, тип хәбәр иттеләр республиканың Һаулыҡ һаҡлау министрлығынан.
Республикала тыуым темпы дүрт тапҡырға кәмегән, тип белдерҙеләр ведомствола.
Волга буйы федераль округы төбәктәре араһында Марий Эл һәм Удмурт республикаларында ғына хәл яҡшыраҡ, унда тыуым 2,3 һәм 2,6 процентҡа кәмегән.
«Ыңғай күренештәрҙән шуны билдәләп үтергә мөмкин: Башҡортостан ғаиләләрендә өсөнсө һәм артабанғы булып тыуған сабыйҙар һаны арта.
Әйтәйек, 2020 йылдың ғинуар-октябрендә 9 813 ошондай бала донъяға килгән.
Былтырғы менән сағыштырғанда, был 595 сабыйға йәки 6,5 процентҡа күберәк», — тип билдәләнеләр Хеҙмәт министрлығының матбуғат хеҙмәтендә һәм тыуымды арттырыу мәсьәләләрен өйрәнеү процесына буласаҡ әсәләрҙе йәлеп итергә йыйыныуҙарын өҫтәнеләр.
Атап әйткәндә, 2021 йылдың ғинуар-июнендә Башҡортостанда ауырлы ҡатын-ҡыҙҙарҙың репродуктив мотивацияһын өйрәнеүгә йүнәлтелгән социологик тикшереү үткәрелә.
Анкета һорауҙары ярҙамында бала табырға йыйынған 11,7 мең ҡатын-ҡыҙҙың фекере менән ҡыҙыҡһыныу күҙ уңында тотола.
Алынған һөҙөмтәләр балалы ғаиләләргә яңы ярҙам сараларын әҙерләгәндә файҙаланыла.
Республикала ун кеше 1 миллиард һумдан ашыу килем тураһында декларация тапшырған
Декларация кампанияһы йомғаҡтары буйынса, дүрт миллион кеше йәшәгән Башҡортостанда – ун миллиардер һәм 29,5 меңгә яҡын миллионер.
Федераль һалым хеҙмәтенең республика идаралығы мәғлүмәтенә ярашлы, 1 декабргә (декларация тапшырыуҙың һуңғы көнө) 2019 йыл өсөн физик шәхестәр килеменә һалым буйынса 292 230 декларация ҡабул ителгән.
Бюджеттан ҡайтарылырға тейешле (һалым ҡайтармаһы) НДФЛ суммаһы 8,23 миллиард һум тәшкил иткән.
Элекке йылдарҙа ҡайтарма күләме 5 миллиард һум сиктәрендә булған.
Миллионерҙар һәм миллиардерҙар һаны йылдан-йыл арта бара: 2013 йылда – 13 мең миллионер, 2017 йылда – 20 мең, 2018 йылда шунса уҡ тиерлек миллионер һәм ете миллиардер.
Башҡортостандың ЮХХДИ водителдәрҙе штрафҡа тикшерә
Башҡортостанда 17 декабрҙән «Бурыслы» иҫкәртеү операцияһы башланды.
Республика Дәүләт автоинспекцияһының матбуғат хеҙмәте мәғлүмәте буйынса, тикшереү 24 декабргә тиклем дауам итә.
«ЮХХДИ хеҙмәткәрҙәре, юл хәрәкәте ҡағиҙәләрен боҙған водителде туҡтатып, уны мәғлүмәттәр базаһы буйынса тикшерә.
Бынан алда һалынған штрафты түләмәүе асыҡланһа, административ материал төҙөлә», — тип хәбәр иттеләр ведомствонан.
Судта ғәйеплене 15 тәүлеккә ҡулға алырға мөмкиндәр.
«Башинформ» агентлығы хәбәр иткәнсә, 2020 йылдың башынан 9,5 меңдән ашыу ошондай водитель яуаплылыҡҡа тарттырылған.
Түләнмәгән штраф тураһында мәғлүмәтте ЮХХДИ рәсми сайтында йәки дәүләт хеҙмәттәре порталында алырға була, унда шулай уҡ штрафты тәүге ике аҙнала 50% ташлама менән менән түләү мөмкинлеге бар.
Штрафты ҡарар законлы көсөнә ингәндән һуң 60 көн эсендә түләргә кәрәк.
Мәғариф министрлығы студенттарҙың өйҙән уҡыған ваҡытта түләүҙе кәметеү үтенесенә яуап бирҙе
Башҡортостандың мәғариф министры Айбулат Хажин хөкүмәттәге брифингта ведомствоның юғары уҡыу йорттары студенттарынан бер нисә тапҡыр «дистанционка» ваҡытында уҡыу өсөн түләүҙе кәметеүҙе һораған мөрәжәғәттәр алыуын хәбәр итте.
«Әлегә ректорҙар берләшмәһенең ҡарашы шундай: белем биреү процесы бара, уҡытыусыларға эш хаҡы элекке күләмдә түләнә.
Аңлайым, федераль университеттар республикаға буйһонмай.
Ләкин беҙ ныҡышырбыҙ һәм консенсус табырбыҙ.
Кисә Рәсәй Президенты әйткәнсә, «байыраҡ» вуздар уҡыу хаҡын кәметмәһә лә, мәҫәлән, ятаҡта йәшәү, өҫтәмә льгота, стипендия  алыу йәһәтенән (айырыуса ишле, аҙ тәьмин ителгән ғаиләләрҙәге студенттар өсөн) ниндәйҙер ҡарарға килер, моғайын», — тине мәғариф министры.
Башҡортостан википедиясылары Милләттәр эштәре буйынса федераль агентлыҡ премияһына лайыҡ булды
Икенсе йыл рәттән башҡорт википедиясылары тел төрлөлөгөн һаҡлаған өсөн «Төп Һүҙ » Бөтә Рәсәй йәмәғәт премияһы лауреаты исемен яуланы.
2019 йылда Башҡорт википедияһы ирекмәндәре «Иң яҡшы социаль башланғыс» номинацияһында айырылып торһа, 2020 йылда «Махус хеҙмәттәр өсөн» номинацияһында иң яҡшыһы тип танылды.
«Башинформ»ға Башҡорт википедияһы администраторҙары хәбәр итеүенсә, өс йыл элек илдең тел төрлөлөгөн һаҡлауға булышлыҡ итеү маҡсаты менән булдырылған премияға республика ирекмәндәре «Башҡорт википедияһына 15 йыл» проекты өсөн лайыҡ булды.
«Төп һүҙ» дөйөм Рәсәй проекттар конкурсы илебеҙҙең тел төрлөлөгөн һаҡлауға ярҙам итеүгә, Рәсәйҙә бөтә халыҡтарға, уларҙың телдәренә, ғөрөф-ғәҙәттәренә тигеҙ һәм ихтирамлы мөнәсәбәт булдырған шарттар, мөмкинлектәр тыуҙырыу эшен дәртләндереүгә йүнәлтелгән.
Маҡсаты – Рәсәйҙең үҙенсәлекле тел төрлөлөгөнә баҫым яһау, лауреаттарҙың илдең тел мираҫын һаҡлауға индергән тос өлөшөн билдәләү, шулай уҡ сит илдә рус телен үҫтереү.
Республикала коронавирустың рәсми ҡорбандары һаны 117-гә еткән
Башҡортостанда һуңғы тәүлектә яңы коронавирус инфекцияһынан өс үлем осрағы теркәлгән.
Шулай итеп, пандемия башланғандан алып республикала COVID-19 ҡорбандарының дөйөм һаны 117-гә еткән.
Шулай уҡ уҙған тәүлектәә яңы коронавирус йоҡтороуҙың 159 осрағы раҫланған.
Ағымдағы йылдың яҙынан сирлеләрҙең дөйөм һаны – 16 944.
Башҡортостандың ковид-госпиталдәрендә пациенттар һаны артҡандан-арта бара – 850.
60 сирле – ауыр хәлдә, 15-е – үпкәне яһалма елләтеү аппаратында.
Республикала 2 444 кеше коронавирустан өйҙә дауалана.
Шул уҡ ваҡытта бер тәүлектә – 69, бөтәһе 13 533 сирле  һауыҡҡан.
Дауахананан тыш пневмония менән ауырыуға бәйле хәл көсөргәнешле ҡала.
Тәүлек эсендә – 412 яңы диагноз, һауығып сыҡҡан пациенттар – 402.
Сибайҙа ғаилә игеҙәк улдары тыуғандан һуң иң ҙур хыялын әйтте
Фото: Башҡортостан Республикаһының Юстиция эштәре буйынса дәүләт комитеты
Сибайҙа ЗАГС хеҙмәткәрҙәренең һөнәри байрамында бер йылда һигеҙенсе игеҙәк теркәлде.
Игеҙәк малайҙарҙың бәхетле ата-әсәһе – Дилә һәм Радмир Искәндәровтар.
Сабыйҙар 1 декабрҙә донъяға килгән.
«Игеҙәк буласағын — икенсе УЗИ-ҙа, ә енесен өсөнсө УЗИ-ҙа белдек», — тип хәтерләй Дилә.
Әйткәндәй, йәш ата-әсә 9 йәшлек Илмир менән 7 йәшлек Винерҙы тәрбиәләй.
Ғаиләнең яңы ағзаларына Данияр һәм Саньяр тип исем ҡушҡандар.
«Ағайҙары ҡустыларының тыуғанын түҙемһеҙлек менән көттө, — ти Радмир.
— Хәҙер ҙур теләк менән сиратлап уларҙы ҡарашалар».
Искәндәровтар киләсәктә һеңле лә алып ҡайтырға йыйыныуҙарын әйтте.
Башҡортостанда халыҡтың аҡсалата килеме кәмегән
2020 йылдың өсөнсө кварталында Башҡортостан халҡының йән башына уртаса килеме 29 907 һум тәшкил иткән, тип белдерҙеләр Башстатта.
Уҙған йылдың ошо уҡ осоро менән сағыштырғанда, халыҡтың йән башына номиналь килеме — 96,4%, реаль килеме 92,7% булған.
Дөйөм алғанда, ағымдағы йылдың туғыҙ айында республикала һәр кемгә, яҡынса мәғлүмәттәр буйынса, 27 858 һум тура килгән.
Шул уҡ ваҡытта 2019  йылдың ғинуар-сентябренә номиналь килем – 98,5%, реаль килем 95% тәшкил иткән.
Номиналь килем – кешенең хеҙмәт хаҡы, рента йәки табыш рәүешендә алған аҡсаһы.
Реаль килем номиналь килемгә һатып алырға мөмкин булған тауарҙар һәм хеҙмәттәр һаны менән билдәләнә.
Радий Хәбиров өс яҡташыбыҙҙың теләген тормошҡа ашыра
Башҡортостан Башлығы Ҡыш бабай булып, өс яҡташыбыҙҙың — ике үҫмерҙең һәм хаҡлы ялдағы ханымдың хыялын тормошҡа ашыра.
Туғыҙ йәшлек Михаил Манулин – электрон микроскоп, ә 15 йәшлек Роман Щекатуров өс тәгәрмәсле велосипед тураһында хыяллана. 65 йәшлек Татьяна Буланина күптән ҙур экранлы планшет бүләк итеүҙәрен теләй.
Республика етәксеһе «Башҡортостан» дәүләт концерт залында ҡуйылған «Теләктәр шыршыһы»нан өс шар һайлап алды.
«Ошо теләктәрҙе мотлаҡ үтәрмен, – тине Радий Хәбиров.
– Был – ил Президенты Владимир Путиндың башланғысы буйынса ғәмәлгә ашырылған бик һәйбәт проект.
Ҡатмарлы булған 2020 йылда ул айырыуса мөһим.
Сөнки беҙ хәл итергә тейешле пандемияға бәйле мәсьәләләр арҡаһында кешеләр ыҙа сигергә тейеш түгел.
Республика хөкүмәтендә һәр беребеҙ ошонда килеп, шыршынан шар алып, унда яҙылған теләкте үтәй, тигән ҡарар ҡабул иттек.
Ә былар – Яңы йыл алдынан мөғжизә көткән кескәй балаларҙың һәм һаулыҡ үҙенсәлектәре булған өлкәндәрҙең теләктәре.
Бурысыбыҙ – ошо мөғжизәне ысынбарлыҡҡа әүерелдереү».
Белешмә
«Теләктәр шыршыһы » Бөтә Рәсәй акцияһының маҡсаты – етем балаларҙың, аҙ тәьмин ителгән ғаиләләрҙә тәрбиәләнгән балаларҙың һәм һаулыҡ үҙенсәлектәре булған оло йәштәгеләрҙең яңы йыл хыялдарын тормошҡа ашырыу.
Акцияға быйыл 5 декабрҙә Рәсәй Президенты Владимир Путин старт бирҙе.
Ғаризалар 16 ноябрҙән 15 декабргә тиклем ҡабул ителде.
Башҡортостандан акцияның сайтына теләктәр яҙылған 500-ҙән ашыу ғариза килде.
Улар 28 февралгә хәтлем үтәлергә тейеш.
Өфөлә тотош ғаилә коронавирустан вафат булған
Өфөлә бер ғаиләнән өс кеше бер-бер артлы коронавирустан донъя ҡуйған.
Был хаҡта «Димдәр» интернет-берләшмәһе хәбәр итте.
7 ноябрҙә 47-се поликлиниканың ҡатын-ҡыҙҙар консультацияһы акушеркаһы Гөлнара Зәрәфетдинова вафат булған.
«Ул һәр ваҡыт ярҙам ҡулы һуҙырға тырышты, үҙ эшен ныҡ яратып, бар күңелен һалып башҡарҙы.
Яратҡан әсәй, өләсәй, ҡыҙ, апай, ҡатын һәм һәйбәт дуҫ.
COVID-19 уны аяманы, ә уның бик йәшәгеһе килде», — тип яҙалар төркөмдә.
Өлкән ҡыҙын юғалтҡас, биш көндән һуң, шулай уҡ инфекциянан һуң өҙлөгөп, Гөлнараның 78 йәшлек атаһы – Башҡортостан Республикаһының атҡаҙанған нефтсеһе Тәлғәт Зәрәфетдинов баҡыйлыҡҡа күскән.
Ике аҙна үткәс, 25 ноябрҙә Гөлнараның ире Виктор Товстюк донъя ҡуйған, улар икеһе лә дауаханала ятҡан.
Уға 68 йәш булған.
Хәбәр ителеүенсә, улар яңыраҡ, 3 октябрҙә, 20 йылға яҡын бергә йәшәгәндән һуң никахҡа ингән
2020 йылда республикала тыуған сабыйҙарҙың популяр исемдәре аталды
Башстат быйыл Башҡортостанда донъяға килгән сабыйҙарҙың иң популяр исемдәрен иғлан итте.
Малайҙарға йышыраҡ – Әмир, ә ҡыҙҙарға Арина тип исем ҡушҡандар.
«Башинформ» хәбәр иткәнсә, 2020 йылдың 10 айында республикала 34 408 бала тыуған, был 2019 йылдың ғинуар-октябренә ҡарағанда 2,9 процентҡа кәмерәк.
Статистиктар мәғлүмәте буйынса, төбәктә, тотош илдәге кеүек үк, әсәлектең «өлкәнәйеү» тенденцияһы дауам итә.
Әгәр элекке йылдарҙа ҡатын-ҡыҙҙар күберәк 20-24 йәштә бала тапһа, 2019 йылда әсә булыу күпселек осраҡта 25-29 һәм 30-34 йәш төркөмдәренә тура килә.
Термометр бағанаһы -34 градусҡа тиклем төшә: ял көндәрендә Башҡортостанда һыуыҡ була
Башгидрометүҙәк ял көндәренә һауа торошон хәбәр итте.
Ҡайһы бер райондарҙа -34 градусҡа тиклем һыуыҡ булыуы көтөлә.
20 декабргә ҡарай төндә термометр бағанаһы ошо билдәгә тиклем төшә.
Көндөҙ -13, -18 градус була.
Ел төньяҡтан һәм төньяҡ-көнсығыштан.
Өфөлә 30 градус һыуыҡ булыуы көтөлмәй, ләкин һауа температураһы төндә -28, көндөҙ -22 градусҡа тиклем түбәнәйә.
Шәмбе, 19 декабрҙә,һауа температураһы ҡапыл  түбәнәйә.
Владимир Путин: 7 йәшкәсә балалары булған бөтә ғаиләләргә Яңы йылға тиклем биш мең һум аҡса түләнә
Владимир Путин 17 декабрҙә уҙған матбуғат конференцияһында унан балалы ғаиләләргә ярҙам күрһәтеү тураһында бик күп һорау биреүҙәрен билдәләне.
«Быйыл сикләүҙәр арҡаһында балалар өсөн шыршылар булмай.
Ә байрам киләсәккә өмөт, ышаныс менән бәйле.
Беҙ дәүләт балаларға бүләк эшләй тип һөйләштек.
Ете йәшкә тиклемге балалары булған бөтә ғаиләләргә бишәр мең һум түләйбеҙ, был аҡса ғаиләләге һәр балаға бирелә», — тип белдерҙе Рәсәй президенты.
Ғаиләләр ошо аҡсаны байрамға хәтлем алырға тейеш.
Яңы йылда нисек ял итәбеҙ – Башҡортостандың Хеҙмәт министрлығы
Фото: Башҡортостан Хеҙмәт министрлығының матбуғат хеҙмәте
Ғинуарҙа республикала йәшәүселәрҙе оҙайлы яңы йыл каникулдары көтә, тип хәбәр итте Башҡортостандың Хеҙмәт министрлығы.
Рәсәйҙең Хеҙмәт кодексына ярашлы, 1, 2, 3, 4, 5, 6 һәм 8 ғинуар – яңы йыл каникулдары, 7 ғинуар – Христос Раштыуаһы – эшләмәгән байрам көндәре булып тора.
«2021 йылда 2 һәм 3 ғинуарҙағы байрам көндәре шәмбегә һәм йәкшәмбегә тап килә.
Рәсәй Хөкүмәте ҡарарына ярашлы, 2 ғинуарҙағы ял көнө — 5 ноябргә, 3 ғинуар 31 декабргә күсерелде», — тип белдерҙеләр республиканың Хеҙмәт министрлығында һәм 2020 йылдың 31 декабрендә эш көнөнөң бер сәғәткә ҡыҫҡарыуын өҫтәнеләр.
Шулай итеп, Яңы йыл каникулдары уңайынан 2021 йылдың 1, 2, 3, 4, 5, 6, 7 , 8, 9 һәм 10 ғинуары эшләмәгән байрам һәм ял көндәре булып иҫәпләнә.
Йыллыҡ төп йәки өҫтәмә түләүле отпуск бирелгәндә байрам көндәре – 1 , 2, 3, 4, 5, 6, 7 һәм 8 ғинуар отпускының календарь көндәре иҫәбенә индерелмәй.
Иглиндә «Ауылды комплекслы үҫтереү» программаһы буйынса табиптар өсөн дүрт йорт төҙөлә
Фото: Иглин районы хакимиәте
2020 йылда Башҡортостан райондарына «Ауыл биләмәләрен комплекслы үҫтереү» программаһының социаль ҡуртым килешеүе буйынса граждандарға биреү өсөн торлаҡ төҙөүгә 84,3 миллион һум субсидия бүленде.
Шуның 67,2 миллион һумы – федераль бюджеттан.
Был республикала йәшәгән 61 ғаиләнең торлаҡ шарттарын яҡшыртырға мөмкинлек бирә, тип белдерҙеләр Башҡортостан Ауыл хужалығы министрлығының матбуғат хеҙмәтендә.
Иглин ауылында районда эшләгән табиптар өсөн дүрт йортто төҙөү тамамланып килә.
Һәр береһенең 7,5 участкаһы булған 60-78 квадрат метр майҙанлыҡ йорттар район үҙәгендәге Заварицкий урамында урынлашҡан, тип хәбәр иттеләр муниципалитеттың матбуғат хеҙмәтенән.
Йорттар газоблоктан һалынған, сайдинг менән көпләнгән, газ менән йылытыла, «шамбо» тибындағы канализация бар.
Был аҙнала һәр йортта сантехника, бүлмәләргә ишек, яҡтыртҡыстар менән тарттырылған түшәм эшләнә, обойҙар йәбештерелә, ә иҙәнгә линолеум йәйелә.
«Байыҡ» һәм «Башҡорт йыры» конкурстарында Гран-приҙы сибайҙар яуланы
Фото: Сибай концерт-театр берләшмәһенең матбуғат хеҙмәте
Башҡортостанда БСТ каналында телешоу форматында уҙған ике популяр ижади конкурсҡа йомғаҡ яһалды.
«Башҡорт йыры» телевизион конкурсының финалы 20 декабрҙә тура эфирҙа булды.
Гран-приҙы Сибай концерт-театр берләшмәһе йырсыһы Әлфир Заманов яуланы.
Артисҡа 30 йәш, сығышы менән Баймаҡ районынан.
Сибай концерт-театр берләшмәһенең «Сибай ынйылары» фольклор ансамбле «Байыҡ» республика телевизион конкурсының Гран-прийын алды (етәксеһе – Башҡортостан Республикаһының атҡаҙанған артисы Эльвира Аҡназарова).
«Кәкүк сәйе», «Шаян еңгәләр», «Тол ҡатындар» бейеүҙәрен ҡуйыусы – Башҡортостандың атҡаҙанған артисы Гөлназ Аҡназарова.
Сибай концерт-театр берләшмәһенең тағы бер яңы ижади коллективы – «Ынйыҡай» бейеү студияһы конкурс лауреаты булды.
Башҡортостан Башлығының мөрәжәғәтнамәһен киләһе йылға күсерергә ҡарар ителде
Башҡортостан Башлығының мөрәжәғәтнамәһен киләһе йылға күсерергә ҡарар ителде.
Был хаҡта Башҡортостан Республикаһы хөкүмәтендәге оператив кәңәшмәлә республика етәксеһе Радий Хәбиров хәбәр итте.
«Беҙ күп уйланыҡ...
Беҙҙә республика Башлығы, ғәҙәттәгесә, мөрәжәғәтнамә менән йыл аҙағында, декабрҙә сығыш яһай.
Ләкин коронавирусҡа бәйле хәлде иҫәпкә алып, үҙебеҙгә проблемалар тыуҙырмаҫ өсөн киләһе йылға күсерергә хәл иттек.
Киләһе йылда нисек булыр, ҡарарбыҙ, мөрәжәғәтнамәне буш залда уҡып ишеттерергә теләмәҫ инем», —  тине Радий Хәбиров.
Әгәр яҙға хәтлем ковид менән бәйле хәл үҙгәрмәһә, онлайн-мөрәжәғәтнамә форматы тураһында уйларбыҙ, тип өҫтәне республика етәксеһе.
Ковидҡа ҡаршы колл-үҙәк яңы йыл каникулдарында эшләй – Хәбиров
Башҡортостандың Ковидҡа ҡаршы колл-үҙәге яңы йыл каникулдарында һәм унан һуң да эшләй, тип хәбәр итте республика етәксеһе Радий Хәбиров бөгөн хөкүмәттә уҙған оператив кәңәшмәлә.
Һәр кем колл-үҙәктең берҙәм 218-19-19 номерына шылтыратып, кәрәкле мәғлүмәт алырға мөмкин.
«Биш аҙна эшләү осоронда беҙ 22 меңдән ашыу шылтыратыу ҡабул иттек.
Шуларҙың 35,5 проценты – 60 йәштән өлкәндәр.
Ковидҡа ҡаршы колл-үҙәккә мөрәжәғәттәр һаны көндән-көн кәмей бара, айырыуса ял көндәрендә.
Был республикала коронавирус инфекцияһына бәйле хәлдең контролдә булыуын күрһәтә», — тине Ковидҡа ҡаршы колл-үҙәк етәксеһе Римма Үтәшева.
Уның һүҙҙәренсә, 14 декабрҙән 20-һенә тиклем колл-үҙәккә 2,8 меңдән ашыу мөрәжәғәт килгән.
Күпселеге йәки 45 проценттан ашыуы амбулатор ярҙам менән бәйле.
Шылтыратыусыларҙың 13 проценты коронавирусҡа тест һөҙөмтәләре менән ҡыҙыҡһынған.
Заявкаларҙың 7,7 проценты дарыуҙар менән тәьмин итеүгә һәм стационар ярҙамға ҡағылышлы һорауҙарға тура килә.
Башҡортостанда тәүлек эсендә COVID-19 йоҡтороуҙың 159 яңы осрағы раҫланған
Фото: «Башинформ» мәғлүмәт агентлығы
Һаулыҡ һаҡлау министрлығының 21 декабргә мәғлүмәттәре буйынса, тәүлек эсендә яңы коронавирус инфекцияһын йоҡторғандар һаны 159 кеше тәшкил иткән.
Пандемия башланғандан алып республикала сирлеләрҙең дөйөм һаны — 17 419 кеше.
Һаулыҡ һаҡлау министры Максим Забелин Хөкүмәттәге оператив кәңәшмәлә ошондай мәғлүмәттәр менән таныштырҙы.
Стационарҙа — 832 пациент, уларҙың 68-е – уртаса ауырлыҡтағы һәм ауыр хәлдә.
Әлеге ваҡытта еңел формала сирләгән 2 750 кеше амбулатор шарттарҙа дауалана.
«Йәшлек шоу-2020» финалсылары өсөн тауыш биреү башланды
19 декабрҙә «Йәшлек шоу-2020» Бөтә Рәсәй йәштәр фестивале финалында тамашасыларҙың тауыш биреүе башланды.
Теләгән һәр кем яратҡан ҡатнашыусыһы өсөн 5577 номерына SMS ебәрергә мөмкин (2020/пробел/ҡатнашыусының номеры).
Тауыш биреү һөҙөмтәләре 26 декабрҙә Башҡортостан юлдаш телевидениеһында суперфиналдың тура эфирында иғлан ителә.
Хәбәрҙәрҙе түбәндәгесә ебәрергә кәрәк:
— Алиса Йомағәлиева өсөн (Салауат ҡалаһы, Башҡортостан Республикаһы)  5577 номерына 2020 (пробел) 1,
— RAHIMOV өсөн (Ришат Рәхимов, Ҡырмыҫҡалы районы, Башҡортостан Республикаһы) 5577 номерына 2020 (пробел) 2,
— Илдар Абдуллин өсөн (Ырымбур ҡалаһы, Ырымбур өлкәһе) 5577 номерына 2020 (пробел) 3,
— «ZAKARIA» фолк-төркөмө өсөн (Ҡазан ҡалаһы, Татарстан Республикаһы) 5577 номерына 2020 (пробел) 4,
— Алтынай Заһитов өсөн (Мәскәү ҡалаһы) 5577 номерына 2020 (пробел) 5,
— Наҙгөл Отузова өсөн (Салауат районы, Башҡортостан Республикаһы) 5577 номерына 2020 (пробел) 6.
Башҡортостанда йәшәүселәр «ҡышҡы» метеорҙарҙы күҙәтергә мөмкин
Башҡортостанда йәшәүселәр 17 декабрҙән алып 26-һына тиклем «ҡышҡы» метеорҙарҙы – Урсидтарҙы күрергә мөмкин.
Улар – сәғәтенә күп тигәндә 10-15 метеор биргән еңелсә метеор ағымы.
«Урсидтарҙы төнө буйына: ҡараңғы төшкәндән алып таңға тиклем күҙәтергә мөмкин.
Быйыл Урсидтарҙың күбеһе 22 декабрҙә кисен эңер төшкәс көтөлә, шулай уҡ ағым 22 декабрҙә таң алдынан әүҙем була», — тип хәбәр иттеләр Өфө планетарийынан.
Быйыл кис көнө Урсидтарҙы күҙәтергә Ай ҡамасаулай – ул кисен күренә һәм төнгө икенсе яртыла ғына бата.
Ә бына 22 декабрҙә таң алдынан ул күктә булмай.
Өфөлә Республика ҡан ҡойоу станцияһы яна – видео
Өфөлә Республика ҡан ҡойоу станцияһы яна, тип хәбәр иттеләр «Башинформ»ға ваҡиғаның шаһиттары.
Бинаның дүртенсе ҡаты яна.
Ошо хәлдең шаһиттары әсе еҫкә һәм төтөнгә зарлана.
Ғәҙәттән тыш хәлдәр министрлығының Башҡортостан буйынса баш идаралығының матбуғат хеҙмәтенән хәбәр итеүҙәренсә, һәләк булғандар һәм зыян күргәндәр юҡ.
Башҡортостанда декабрь аҙағы һалҡынса була
Декабрҙең һуңғы ун көнлөгөндә Башҡортостанда һауа торошоноң һалҡынса булыуы көтөлә.
Арктиканың һалҡын тулҡыны урынына дүшәмбе, 21 декабрҙән, республикаға йылыраҡ һауа инә башлай.
Федераль метеосайттар мәғлүмәттәре буйынса, шишәмбе Башҡортостандың үҙәк райондарында көндөҙ минус 9 тирәһе, төндә 14 градус була.
22-29 декабрҙә көндөҙгө сәғәттәрҙә Өфөлә -1, -15, төндә -5, -25 градус.
Аҙнаның тәүге яртыһында бер аҙ ҡар, ә йәкшәмбе, 27 декабрҙә, баш ҡалала 10 миллиметрға тиклем ҡар яуыуы көтөлә.
Яуым-төшөм менән бергә елдең тиҙлеге лә көсәйә – секундына 18 метрға тиклем.
Ғөмүмән, декабрь аҙағына фаразланған һауа торошо республикабыҙ климаты нормаһына тап килә.
Башҡортостанда бер аҙнала 18 кеше коронавирустан вафат булған
Башҡортостанда 16 декабрҙән 22-нә тиклем 18 кеше коронавирустан үлгән, тип хәбәр итте брифингта республиканың һаулыҡ һаҡлау министры урынбаҫары Ирина Кононова.
Уҙған тәүлектә бер үлем осрағы теркәлгән.
Шулай итеп, пандемия башланғандан алып республикала бөтәһе 126 кеше COVID-19 ҡорбаны булған.
Һаулыҡ һаҡлау министрлығының 22 декабргә мәғлүмәттәре буйынса, тәүлек эсендә 162 кеше яңы коронавирус инфекцияһын йоҡторған.
Республикала ауырыуҙарҙың дөйөм һаны — 17 581.
Әлеге ваҡытта 852 пациент стационарҙа ята, уларҙың 55-е – ауыр хәлдә, 13-ө – үпкәне яһалма елләтеү аппаратында.
Ә 2 757 сирле  өй шарттарында дауалана.
Урында янғын һүндереүселәр эшләй.
Әле Батыр – Аврора киҫелешенән алып юл участкаһы «Промедицина» клиникаһына тиклем ябыҡ.
Машиналарҙы кире боралар.
Ҙур тығын барлыҡҡа килгән.
Ваҡиға урынында Ғәҙәттән тыш хәлдәр министрлығы штабы эшләй.
Рәсәйҙә айнытҡыстар системаһы тергеҙелә
Рәсәйҙә айнытҡыстар системаһын тергеҙергә хәл ителде.
Бөгөн Дәүләт Думаһы депутаттары тейешле закон ҡабул итте. Тәүге уҡыуҙа документ уҙған йылдың ноябрендә үк хупланды, тип белдерҙе РИА Новости.
Унда әйтелгәнсә, урындағы властарҙың «йәмәғәт урындарында иҫерек йөрөгән кешеләргә ярҙам күрһәтеү» вәкәләте барлыҡҡа килә, шул иҫәптән төбәктәргә махсус учреждениеларҙың эшмәкәрлеген ойошторорға кәрәк.
Айнытҡыстар дәүләт-шәхси һәм муниципаль-шәхси партнерлыҡ тураһында килешеүҙәр нигеҙендә булдырыла.
Һаулыҡ һаҡлау, Хеҙмәт һәм Эске эштәр министрлыҡтары ошондай учреждениеларҙың эшмәкәрлеген ойоштороу ҡағиҙәләрен әҙерләргә тейеш.
Һаулыҡ һаҡлау министрлығы башлығы коронавирус пандемияһының ҡасан тамамланасағын фаразланы
Башҡортостандың һаулыҡ һаҡлау министры Максим Забелин коронавирус пандемияһының ҡасан тамамланасағын фаразланы.
Башҡортостан юлдаш телеканалында «Честно говоря» тапшырыуы редакцияһы республиканың Һаулыҡ һаҡлау министрлығы башлығына пандемия ҡасан тамамлана тигән һорау бирҙе.
«Беҙҙең фараздар буйынса, икенсе ярты йыллыҡтан башлап ғәҙәти эш режимына күсергә тейешбеҙ.
Ярты йылдан», — тип яуапланы Максим Забелин.
Башҡортостанда 650 миллион һумға электротехник изделиелар етештереү заводы эшләй башланы
Башҡортостанда «БИТ» стена һәм иҙәнгә ҡуйыла торған электротехник корпустар етештереү заводы эшләй башланы.  Ике йылда «Элком» яуаплылығы сикләнгән йәмғиәте Өфө районы Зубов ауылы янында төҙөлгән яңы заводҡа  650 миллион һум аҡса һалды.
2023 йылға – 209-ға тиклем яңы юғары етештереүсәнле эш урыны булдырыу, 2026 йылда проект ҡеүәтенә сығыу планлаштырыла.
Бөгөн Башҡортостан Башлығы Радий Хәбиров яңы предприятиеның эшенә рәсми старт бирҙе.
Шуны әйтеп үтәйек: 2018 йылдың ноябрендә уҙған «Инвестиция сәғәте»ндә дәүләт ярҙамы саралары менән етештереү заводын төҙөү проекты тәүгеләрҙән булып ҡаралып, хуплау тапҡайны.
Яңы предприятие стена һәм иҙәнгә ҡуйыла торға электротехник корпустар, мәғлүмәттәрҙе һаҡлау һәм эшкәртеү үҙәктәре өсөн корпустар, металл конструкциялар етештерә.
«Элком» йәмғиәте директоры Илшат Шәйхетдинов һүҙҙәренсә, проектты тормошҡа ашырыу Рәсәйҙең сәнәғәт предприятиеларының сит илдә етештерелгән электротехник шкафтарҙың төрлө төрҙәре менән тәьмин итеүгә бәйлелеген кәметергә, шулай уҡ сәнәғәт предприятиеларын сифатлы металл конструкциялар менән тәьмин итергә тейеш.
Ә хәҙер бында, 8000 квадрат метрлыҡ сәнәғәт биналарында, сәнәғәттең төрлө тармаҡтары өсөн электротехник корпустар әҙерләү башлана.
Инвестор предприятиеға 650 миллион һум һалды.
Бөгөн ул аяҡҡа баҫты, тип әйтергә мөмкин, бында 200-ҙән ашыу эш урыны бар.
Предприятиеға артабан да ярҙам итербеҙ, тиҙҙән «сәнәғәт сәғәте»ндә уның үҫеш мөмкинлектәрен тикшерербеҙ», — тип яҙҙы Башҡортостан башлығы социаль селтәрҙәге сәхифәһендә.
Яңы йыл төнөндә Өфөлә һауа торошона яҡынса фараз билдәле булды
Синоптиктар Яңы йыл төнөндә Башҡортостандың баш ҡалаһында һауа торошона яҡынса фараз менән таныштырҙы.
«Гисметео» порталы мәғлүмәттәре буйынса, 2020 йылдың 31 декабренән 2021 йылдың 1 ғинуарына һауа температураһының түбәнәйеүе көтөлә.
Термометр бағанаһы -22 градусҡа тиклем төшә.
Ҡар көтөлмәй.
2021 йылдың беренсе көнөндә -10 градусҡаса йылыта.
Хәтерегеҙгә төшөрәбеҙ, уҙған Яңы йыл төнө күпкә йылыраҡ булды: төндә -15, көндөҙ 0 градус.
Башҡортостандың иң яҡшы ауыл хужалығы кооперативтары Өфөлә аҙыҡ-түлек йәрминкәһендә ҡатнаша
Фото: Башҡортостан Республикаһы Ауыл хужалығы министрлығының матбуғат хеҙмәте
Башҡортостандың ауыл хужалығы кооперативтары Өфөлә яңы йыл аҙыҡ-түлек йәрминкәһендә ҡатнаша, тип хәбәр иттеләр Ауыл хужалығы министрлығынан.
«Йәрминкәлә ит, сыр, һөт ризыҡтары, колбаса, икмәк-ҡалас, кондитер изделиелары һәм башҡа тәбиғи продукция тәҡдим ителә, — тип белдерҙеләр ведомствоның матбуғат хеҙмәтендә.
— «ВДНХ-Экспо»-ла Аҙыҡ-түлек рәттәре 23 декабрҙән 26-һына тиклем эшләй.
Шулай уҡ Ҡыш бабай һәм Ҡарһылыу ҡатнашлығында күңел асыу программаһы ойошторола».
Күргәҙмә комплексында COVID-19 инфекцияһының таралыуына юл ҡуймау өсөн тейешле профилактика саралары күрелә, тип өҫтәнеләр Башҡортостандың Ауыл хужалығы министрлығында.
Стәрлетамаҡта яңы инфекция госпитале тәүге пациенттарҙы ҡабул итте
Дүшәмбе, 21 декабрҙә, Стәрлетамаҡ ҡалаһында яңы клиник-диагностика инфекция үҙәге тәүге 12 пациентты ҡабул итте.
Сменала ете табип, 38 шәфҡәт туташы, ике санитарка эш башланы.
Штатты яңы хеҙмәткәрҙәр менән тулыландырыу дауам итә.
Яйлап клиникаға яңы пациенттар килтерелә башлай.
Хәтерегеҙгә төшөрәбеҙ, яңы инфекция үҙәгендә «йоғошло ауырыуҙар», «терапия», «эске сирҙәр», «хирургия», «акушерлыҡ-гинекология» йүнәлештәре буйынса өлкәндәргә һәм балаларға медицина ярҙамы күрһәтеү ҡаралған.
Диагностика бүлексәһе, лаборатория һәм бактериология лабораторияһы, дарыухана, дезинфекция бүлексәһе бар, улар ҙа ошо көндәрҙә үҙ эшен башлай.
Ковид-госпиталь рекордлы ҡыҫҡа ваҡытта төҙөлдө.
Бының өсөн Башҡортостан бюджетынан 2,19 миллиард һум бүленде, тип хәбәр иткәйне  «Башинформ».
Республикала 2021 йылға күп фатирлы йорттарҙы капиталь ремонтлау планы билдәләнде
2021 йылда Башҡортостанда дөйөм суммаһы 4,2 миллиард һумға 905 күп фатирлы йортҡа капиталь ремонт эшләү, шул иҫәптән 458 лифтты алмаштырыу планлаштырыла.
Быйыл 11 ай йомғаҡтары буйынса халыҡтан капремонт өсөн аҡса йыйыу кимәле 93,6% тәшкил итә.
«Башинформ» мәғлүмәт агентлығына Башҡортостан Республикаһының Торлаҡ-коммуналь хужалыҡ министрлығында ошондай мәғлүмәт бирҙеләр.
2014 йылда башланған һәм 30 йылға иҫәпләнгән Күп фатирлы йорттарҙағы дөйөм мөлкәтте капиталь ремонтлау  республика программаһына 17 023 бина индерелгән, шуларҙың 5 050-һе Өфөлә урынлашҡан.
Һуңғы алты йылда республикала 6,5 мең йортта (программаға индерелгәндәрҙең дөйөм һанынан 39%) эштәрҙең бер йәки бер нисә төрө башҡарылған.
2020 йылда 800 күп фатирлы йортта дөйөм суммаһы 4 миллиард һумға капиталь ремонт эшләнгән.
Башҡортостанда капиталь ремонт буйынса эштәрҙең бөтә төрҙәренә лә гарантия – 5 йыл.
Был осорҙа подрядсы асыҡланған етешһеҙлектәрҙе үҙ иҫәбенә бөтөрөргә тейеш ( вандализм һәм башҡарылған ремонттың сифатына ҡарамаған башҡа факторҙарҙан тыш).
Башҡортостанда Бөйөк Ватан һуғышы ветераны Мөғин Нагаевтың хәтере мәңгеләштерелә
Башҡортостанда Бөйөк Ватан һуғышы ветераны, 112-се Башҡорт (16-сы гвардия) кавалерия дивизияһы яугиры, генерал Миңлеғәли Шайморатов орденының беренсе кавалеры Мөғин Нагаевтың хәтере мәңгеләштерелә.
Республика башлығы ҡултамғаһы менән тейешле указ хоҡуҡи мәғлүмәт порталында баҫылған.
Документҡа ярашлы, Өфөнөң 160-сы лицейына Мөғин Нагаевтың исеме бирелә.
Баш ҡаланың Гвардия скверы ла хәҙер Мөғин Нагаевтың исемен йөрөтә.
Өфөлә ветеран йәшәгән йортҡа мемориаль таҡтаташ ҡуйыла.
Йәрмәкәй районы Һыуыҡҡул урта мәктәбендә иҫтәлекле таҡтаташ барлыҡҡа килә.
Ошо ауылдың дан аллеяһына ла геройҙың исеме бирелә.
Өфөлә Рәми Ғарипов тураһында фильм авторҙары балалар ролдәренә кастинг иғлан итте
Өфөлә киноға төшөргә теләгән 8-13 йәшлек малайҙарҙы кастингҡа саҡыралар.
Башҡортостандың халыҡ шағиры Рәми Ғариповҡа арналған «Рәми. Шағир көндәлеге» тулы метражлы нәфис фильмды билдәле Өфө режиссеры Булат Йосопов төшөрә.
Кастингтың беренсе этабы онлайн форматта уҙғарыла.
Ғаризалар 10 ғинуарға тиклем ҡабул ителә.
Ижади эш:
Башҡортса шиғыр/ проза / мәҫәлде яттан һөйләүҙе видеоға яҙҙырырға;
Видеола «Исем-шәрифте, йәште, ҡала/ауылды» күрһәтергә;
Һылтанма буйынса анкета тултырырға, видеояҙма һәм фото һалырға.
Актёрҙарға дөйөм талаптар:
— 8-13 йәшлек малай;
— башҡорт телен белеү мотлаҡ;
— спектаклдәрҙә һәм фильм төшөрөүҙә ҡатнашыу тәжрибәһе булһа, бик яҡшы.
Ебәрелгән эштәрҙе ҡарағас, кандидаттар Өфөгә һынап ҡарауға саҡырыла.
Урман хужалығы министрлығында министр урынбаҫары вәхшиҙәрсә урман ҡырҡыусыны йәшергән өсөн эштән бушатылған
Башҡортостандың урман хужалығы министры урынбаҫары Азат Әхтәмов үҙ теләге менән эштән китеү тураһында ғариза яҙған.
Сәбәбе – йәнәһе лә уның Баймаҡ районында вәхшиҙәрсә ағас әҙерләү менән шөғөлләнгән Илдар Йоманғоловты йәшереүе тураһында хурлыҡлы мәғлүмәт.
«Әхтәмов Йоманғоловҡа диләнкә алырға ярҙамлашҡан, уны тикшереүҙәр хаҡында иҫкәрткән», — тине Урман хужалығы министрлығындағы сығанаҡ.
Алдан хәбәр ителгәнсә, Йоманғоловтың диләнкәһендә сүп-сар, ботаҡтар күп.
Яңы ағастар ултыртылмаған.
Шул сәбәпле урман серей башлай, яңыһы үҫмәй.
Тәбиғәткә ғәйәт ҙур зыян килтерелгән.
Баймаҡ районы урманы әкренләп юҡҡа сыға, тип раҫлай экоәүҙемселәр.
Республикала «Өлгөлө башҡорт ғаиләһе» конкурсы бара
Башҡортостанда 2020-2021 йылдарҙа «Өлгөлө башҡорт ғаиләһе» асыҡ республика конкурсы бара.
Конкурс «Етегән» республика башҡорт байрамы сиктәрендә ойошторолған.
Тейешле бойороҡ хоҡуҡи мәғлүмәт порталында баҫылған.
Хөкүмәт вице-премьеры Азат Баҙранов рәйеслегендә конкурсҡа әҙерләнеү һәм уны уҙғарыу буйынса ойоштороу комитеты төҙөлгән.
Саҡмағош, Мәләүез, Илеш, Күгәрсен, Ҡыйғы, Кушнаренко райондары хакимиәттәренә конкурсты үткәреүҙә ярҙам күрһәтергә тәҡдим ителде.
Әле Саҡмағош, Мәләүез, Илеш һәм Күгәрсен райондарында онлайн-форматта конкурстың зона этабы бара.
Жюри ғаиләләрҙең ижади презентацияһын ҡарап, финалсыларҙы билдәләне.
Башҡортостан Республикаһының Мәҙәниәт министрлығында белдереүҙәренсә, Саҡмағош районында ҡатнашыуға ғариза биргән 11 ғаиләнән Бүздәк районынан Кәримовтар, Саҡмағош районынан Ильясовтар һәм Әлшәй районынан Ҡотлозамановтар конкурстың республика этабына үтте.
Мәләүез ҡалаһында 12 ғаиләнән жюри Стәрлетамаҡтан Ишмөхәмәтовтарҙы, Мәләүез районынан Суҡбаевтарҙы һәм Миәкә районынан Ғәниевтарҙы һайлап алды.
Илеш район мәҙәниәт йортонда Илеш районынан ике ғаилә финалға сыҡты.
Улар – Шәрәфетдиновтар һәм Әхмәтйәновтар, Краснокама районынан – Шәрифуллиндар, Нефтекама ҡалаһынан — Яхузиндар.
Күгәрсен районы Мораҡ ауылында зона этабына Сибайҙан, Межгорьенан, Әбйәлил, Баймаҡ, Ейәнсура, Күгәрсен, Учалы райондарынан һәм Силәбе өлкәһе Ҡоншаҡ районынан һигеҙ ғариза бирелгәйне.
Жюри Йәнбәковтар (Сибай), Әбүбәкеровтар (Межгорье) һәм Халиҡовтар (Баймаҡ районы) ғаиләләрен еңеүсе тип билдәләне.
Конкурстың ошо этабынан һуң башҡа зоналарҙа киләһе турға үткән 21 ғаилә иғлан ителә.
«Өлгөлө башҡорт ғаиләһе» конкурсы еңеүселәре һәм призерҙары 2021 йылдың 1 мартында «Етегән» байрамы – ғаилә, мөхәббәт һәм тоғролоҡ көнөндә билдәле була.
Силәбе өлкәһе мәктәптәре башҡорт кластарын биҙәү өсөн күргәҙмә материалдар алды
Башҡортостан Республикаһының Мәғариф министрлығы Силәбе өлкәһенең дүрт мәктәбенә башҡорт кластарын биҙәү өсөн комплекттар бүләк итте.
Уға күренекле яҙыусыларҙың портреттары, гәзит-журналдар, башҡорт алфавиты һәм башҡа күргәҙмә материалдар инә.
Бүләктәр тантаналы шарттарҙа Арғаяш районы Күҙәш уҡыусыларына тапшырылды.
Унда Башҡортостан Республикаһының Силәбе өлкәһендәге вәкиле Руслан Абдуллин, Силәбе өлкәһенең Башҡорт тарихи-мәҙәни үҙәге хеҙмәткәре Нурия Иҡсанова, Сируси мәктәбе директоры, Силәбе өлкәһенең Башҡорт теле уҡытыусылары ассоциацияһы ағзаһы Әлфиә Ҡотлоғужина ҡатнашты.
«Туған телде өйрәнеү, мәктәп программаһының мотлаҡ  фәндәрен өйрәнеү кеүек үк, төплө ҡараш талап итә.
Башҡортостан Республикаһының Мәғариф министрлығы бүләк иткән материалдар башҡорт теле дәрестәрендә уҡытыусылар һәм балалар өсөн яҡшы ярҙам булырға тейеш.
Беҙ иһә Силәбе өлкәһендә башҡорт телен, мәҙәниәтен һаҡлауға һәм популярлаштырыуға ярҙам күрһәтеүҙе дауам итербеҙ», — тип билдәләне Башҡортостан Республикаһының Силәбе өлкәһендәге вәкиле Руслан Абдуллин.
Башҡортостан Республикаһының Мәғариф министрлығынан күргәҙмә материалдар Силәбе ҡалаһының 6-сы, 8-се, 24-се мәктәптәренә лә тапшырылды.
Башҡортостан Республикаһының Силәбе өлкәһендәге даими вәкиллеге Башҡортостан Республикаһының Мәғариф министрлығына Көньяҡ Уралда башҡорт кластарына ярҙам күрһәткәне өсөн рәхмәт белдерә.
Башҡортостан «Яңы йыл менән, ветеран!»
Башҡортостан Республикаһы «Яңы йыл менән, ветеран!» бөтә Рәсәй акцияһына ҡушылды.
«Еңеү ирекмәндәре» хәрәкәте әүҙемселәре Бөйөк Ватан һуғышында ҡатнашыусылар һәм инвалидтар менән осрашып, уларҙы яҡынлашып килгән Яңы 2021 йыл менән ҡотлай.
Байрам акцияһы 22 декабрҙә Октябрьский ҡалаһында башланды.
Ҡыш бабай һәм Ҡарһылыу булып кейенгән ирекмәндәр Бөйөк Ватан һуғышы ветераны Ефим Косткинға килде.
Ефим Андриянович 1-се Украина фронты 254-се уҡсы дивизияһының 933-сө уҡсы полкы составында хеҙмәт иткән.
Польшаны азат итеүҙә ҡатнашҡан, Одер йылғаһын һуғышып аша сыҡҡанда ҡаты яраланған.
«Хәрби хеҙмәттәре өсөн», «Германияны еңгән өсөн» миҙалдары, I дәрәжә Ватан һуғышы ордены менән бүләкләнгән.
«Ветерандарға 9 майҙа, Хәтер һәм дан йылында ғына түгел, ә көндәлек тормошта ла иғтибар бүлеү мөһим, бәхеткә күрә, шундай мөмкинлегебеҙ бар», — тине Октябрьский ҡалаһы Йәштәр һарайының йәштәр менән эшләү буйынса белгее Александр Юдин.
Республикала акция тәүге йыл ғына уҙғарылмай, сара һуғыш ветерандары һәм йәштәр өсөн изге йолаға әүерелгән
COVID-19 менән дауаханала ятҡан яҡындарыңдың хәле тураһында нисек белергә?
Башҡортостандың һаулыҡ һаҡлау министры урынбаҫары Ирина Кононова брифингта COVID-19 менән дауаханала ятҡан яҡындарыңдың хәле тураһында нисек белергә мөмкин тигән һорауға яуап бирҙе.
Уның һүҙҙәренсә, көн һайын көндөҙгө сәғәт 3-тән 5-кә тиклем госпиталдәрҙең белешмә хеҙмәте телефоны буйынса туғаныңдың һаулығы тураһында мәғлүмәт алырға мөмкин.
Ҡыҙыу бәйләнеш телефондарының тулы исемлеге Башҡортостан Республикаһының Һаулыҡ һаҡлау министрлығы сайтында («Ҡыҙыу бәйләнеш») бар.
Коронавирус инфекцияһы һорауҙары буйынса тәүлек әйләнәһенә эшләгән «Башҡортостан Республикаһы Һаулыҡ һаҡлау министрлығының ҡыҙыу бәйләнеш»енә мөрәжәғәт итергә була: 8 (347) 286-58-27, 8 (347) 279-91-20.
Шулай уҡ 13-01 телефоны эшләй.
Ашығыс медицина ярҙамы саҡыртыу өсөн номерҙар: 103, 113.
Башҡорт ҡоролтайы дүрт һәм унан күберәк бала тәрбиәләгән ғаиләләргә бүләктәр тапшыра
Башҡорт ҡоролтайы дүрт һәм унан күберәк бала тәрбиәләгән ғаиләләргә ярҙам күрһәтте.
Ғафури, Дәүләкән, Благовар, Ҡырмыҫҡалы райондарында йәшәгән ишле ғаиләләр Ҡыш бабайҙан бүләк алды.
Проект Рәсәй Президентының гражданлыҡ йәмғиәтен үҫтереү өсөн грантына тормошҡа ашырыла.
Конкурс COVID-19 эпидемияһы һәм үҙизоляция ваҡытында айырыуса ныҡ зыян күргәндәргә ярҙам итеү программаларына уҙғарылды.
Бөтә донъя башҡорттары ҡоролтайы ошо конкурста еңеү яуланы.
Дүрт һәм унан күберәк бала тәрбиәләгән ғаиләләр Бөтә донъя башҡорттары ҡоролтайынан һәм Дөйөм Рәсәй халыҡ фронтынан социаль ярҙам: кәнсә тауарҙары, аҙыҡ-түлек алды.
Уларға бүләктәрҙе Ҡыш бабай тарата.
«Беҙ был ғаиләләрҙән рәхмәт һүҙҙәре ала башланыҡ.
Пандемия осоронда барыһына ла, айырыуса күп балалыларға ауырға тура килде.
Пандемия күптәрҙең бәкәленә һуҡты.
Әммә балалар һәр саҡ бала булып ҡала һәм түҙемһеҙлек менән мөғжизә көтә.
Ҡыш бабай байрам кәйефе, шатлыҡ-ҡыуаныстар бүләк итте.
Еңел булмаған йылды күтәренке кәйеф менән тамамлайыҡ»,— ти «Әсә йөрәге» төбәк йәмәғәт ойошмаһы рәйесе Гөлшат Ибраһимова.
Ярҙам 50-нән ашыу ғаиләгә күрһәтелә. Бүләктәр тейәлгән автомобилдәр Әлшәй, Бишбүләк, Миәкә райондарына ла юллана.
Өфөлә Яңы йыл сараларының интерактив картаһы эшләй башланы
Башҡортостандың баш ҡалаһында яңы йыл сараларының интерактив картаһы эшләй башланы.
Унда байрам уңайынан ойошторолған төрлө күңел асыуҙарҙың ваҡыты һәм уҙғарыу урыны күрһәтелгән.
Өфө мэрияһынан хәбәр итеүҙәренсә, 25 декабрҙән 14 ғинуарға тиклем бөтәһе лә тематик көндәр форматында үткәрелә һәм календарҙа сағылдырыла.
В.И. Ленин, Салауат Юлаев һәм Совет майҙандарында төп шыршылар, шулай уҡ район майҙансыҡтарында боҙ ҡаласыҡтары асыҡ, тип иҫкә төшөрҙөләр хакимиәттә.
Төп концерт 31 декабрҙә ҡала Советы алдындағы Ленин майҙанында ойошторола.
Ә төнгө 2-лә майҙанда фейерверк була.
Мэрияла билдәләүҙәренсә, быйыл барлыҡ саралар 2021#беҙһинекөттөк слоганы менән уҙғарыла.
Бынан алда «Башинформ» 31 декабрҙән 2021 йылдың 1 ғинуарына ҡарай төндә йәмәғәт транспорты таңғы 4-се 30 минутҡа тиклем эшләүе тураһында хәбәр иткәйне.
Радий Хәбиров Фәйзи Ғәскәров исемендәге ансамблгә яңы костюмдар бүләк итергә вәғәҙәләне
Фото: Башҡортостан Республикаһы Башлығының матбуғат хеҙмәте
Легендар Фәйзи Ғәскәров исемендәге дәүләт академия халыҡ бейеүҙәре ансамбле Башҡорт опера һәм балет театры сәхнәһендә Өфө тамашасыһына концерт күрһәтте.
Концертҡа хәләл ефете менән Радий Хәбиров та килгәйне.
Концерттан һуң республика етәксеһе сәхнә артына үтеп, артистарға сығыштары өсөн рәхмәт белдерҙе:
«Башҡортостанда йәшәгән  һәр кем кеүек, мин һеҙҙең менән ғорурланам!
Һеҙ – беҙҙең ғорурлыҡ, шул тиклем профессиональ ижади коллектив, һүҙ юҡ.
Ҡайҙа ғына барһағыҙ ҙа, ҡайҙа ғына сығыш яһаһағыҙ ҙа, бөтәһе лә һоҡланыу һүҙҙәрен генә әйтә».
Республика башлығы Яңы йыл алдынан ансамблгә яңы костюмдар, ә пандемия бөткәс, сәфәрҙәр бүләк итергә вәғәҙә бирҙе.
Өфө тамашасыһына тәҡдим ителгән «Донъя халыҡтары бейеүҙәре» программаһы Парижда «Биш континент» алтын миҙалына һәм ЮНЕСКО-ның «Донъя илсеһе» исеменә лайыҡ булған.
Артистар башҡорт хореографияһы классикаһын – Фәйзи Ғәскәров ҡуйған билдәле «Зарифа», «Өс туған», «Ете ҡыҙ» бейеүҙәрен күрһәтте.
Тамашасылар Алексей Шишкиндың «Русь» хореография композицияһын да ҡараны.
2019 йылдың премьераһы бик күп ыңғай баһа алды һәм тамашасыларҙы битараф ҡалдырманы.
Был кистә Фәйзи Ғәскәров исемендәге ансамблдең 81-се ижад миҙгеленә әҙерләнгән премьералары ла күрһәтелде.
Бөйөк Еңеүҙең 75 йыллығына ғәскәровсылар яңыртылған «Ҡыр ҡаҙҙары» бейеү композицияһын (1985 йылда Фая Гәрәева ҡуйған) һәм Марат Кәримовтың «Һалдат сюитаһы»н тәҡдим иткәйне.
Концертта ошо бейеүҙәр ҙә башҡарылды.
Өфөлә яңы йыл төнөндә йәмәғәт транспортының эш графигы иғлан ителде
31 декабрҙән 2021 йылдың 1 ғинуарына ҡарай төндә Башҡортостандың баш ҡалаһында йәмәғәт транспорты таңғы 4-се 30 минутҡа тиклем эшләй.
Өфө хакимиәтендәге оператив кәңәшмәлә мэрияның транспорт һәм бәйләнеш идаралығы етәксеһе урынбаҫары Владимир Петров ошо хаҡта хәбәр итте.
«31 декабрҙә киске сәғәт 10-дан 1 ғинуар таңғы 4-кә тиклем 20 минут ара менән 290-сы яңы йыл маршруты хәрәкәте ойошторола.
Ошо автобустарҙа Инорс биҫтәһендә, «Өфө моторҙар эшләү берекмәһе» мәҙәниәт һарайы алдында, Орджоникидзе, Ленин исемендәге майҙанда, УЗЭМИК һарайы алдында, Совет һәм Салауат Юлаев майҙандарында урынлашҡан боҙ ҡаласыҡтарына барып етергә мөмкин», — тине чиновник.
Ҡала Советы алдындағы майҙанда байрам салюты була.
Унан һуң өфөләрҙе «Ҡала Советы» һәм «Дәүләт циркы» туҡталыштарында автобустар көтә.
Яңы йыл байрамдарында Өфөлә йәмәғәт транспорты ял көнө графигы буйынса йөрөй.
Башҡортостанда 1922 йылғы аслыҡ тураһында тарихи фильм төшөрөлә башланы
Башҡортостанда «Хәйбулла» тарихи триллеры өҫтөндә эш башланды.
«Башинформ» агентлығына фильм авторҙары хәбәр итеүенсә, был драма-ғибрәтле хикәйә була.
Йәй көнө башланған эш ҡышҡыһын да дауам итә.
Әле авторҙар өҫтәмә финанслау сығанаҡтарын эҙләй, һәр төрлө спонсор ярҙамын ҡабул итергә әҙер.
Фильм Баймаҡ районында булған хәл-ваҡиғаларға нигеҙләнгән.
1922 йылғы аслыҡтан һуң республика халҡы миллионға тиерлек кәмегән.
Халыҡтың 90% ашыуы аслыҡтан интеккән, күптәре үлгән.
Һәләкәт иң юғары нөктәһенә еткәс, мәйет, кеше ашау башланған.
Хәйбулла ғаиләһен аслыҡтан ҡотҡарам тип, халҡы тамағын туйҙырыу өсөн барыһына ла әҙер булған күрше ауылға юғалған атын эҙләргә бара.
Төп ролде – Хәйбулланы блогер һәм сәйәхәтсе Денис Өмөтбаев башҡара.
«Хәйбулла» фильмының режиссеры — Рөстәм Шәйхетдинов.
Сценарист — Санкт-Петербург кино һәм телевидение институты магистры Даниил Рази. Оператор —  «Ника-2020» премияһы эйәһе Айрат Йәмилев.
Ҡуйыусы рәссам – Урал Мәхийәнов.
Бөгөнгә фильм төшөрөү өсөн урын табылған, актерҙар төркөмө раҫланған, ижади команда тупланған. 20-се быуаттың ҡот осҡос фажиғәһенә шаһит булғандарҙың тоҡомо һөйләүе буйынса тизер һәм «Ҙур аслыҡ» документаль фильмы әҙерләнгән.
Фильмдың проекты Бөтә Рәсәй дебютанттар питчингы барышында IV Башҡорт питчингы еңеүсеһе булды.
Фильм Әмир Абдразаҡов исемендәге «Башҡортостан» киностудияһы булышлығында төшөрөлә.
Яҡташыбыҙ Алмаз Ҡарағолов «Мистер Студент 2020» исемен яуланы
Һарытауҙа «Рәсәйҙең Мисс һәм Мистер Студенты — 2020» Бөтә Рәсәй интеллект, ижад һәм спорт конкурсы тамамланды.
Конкурсҡа Рәсәйҙең 42 төбәгенән 74 ғариза килде.
Унда илдең бөтә юғары уҡыу йорттары ҡатнашты.
Улар үҙҙәре менән таныштырҙы, ижади номерҙар күрһәтте.
Башҡортостан Республикаһы исеменән конкурста Башҡорт дәүләт аграр университеты студенты Алмаз Ҡарағолов сығыш яһаны.
Ул илдең иң яҡшы туғыҙ студенты иҫәбенә инде һәм «Волга буйы федераль округының мистер студенты 2020» исемен яуланы.
Шулай уҡ уға «Мистер Дуҫлыҡ» номинацияһы тапшырылды.
Алмаз Ҡарағоловҡа 22 йәш, буйы – 187 сантиметр, сығышы менән Бөрйән районынан.
Энергетика факультетының беренсе курсында «агроинженерия» белгеслеегнә уҡып йөрөй.
Спорт менән мауыға, КВН командаһы лидеры.
2020 йылда конкурсты ойоштороусылар – Йәштәр эштәре буйынса федераль агентлыҡ, Рәсәй Йәштәр союзы һәм Һарытау дәүләт юридик академияһы.
Республикала 11 кешенең ғүмерен өҙгән янғындан һуң район прокуроры эштән китте
Башҡортостанда Әбйәлил районы прокуроры Булат Аҫылғужин эштән китте.
«Башинформ» агентлығы хәбәр иткәнсә, тап ошо районда, Ишбулды ауылында, 15 декабрҙә Шәфҡәтлелек йортондағы янғын 11 оло йәштәге кешенең ғүмерен өҙҙө.
Ҡот осҡос фажиғәнән һуң Башҡортостан прокуроры Владимир Ведерников ҡала-райондарҙың прокурорҙарына кешеләр тәүлек әйләнәһенә йәшәгән махсус социаль учреждениеларҙы тикшерергә ҡушты.
Бөгөн Әбйәлил районы прокурорының фажиғәнән һуң туғыҙ көн үткәс үҙ вазифаһын ҡалдырыуы билдәле булды.
«Булат Аҫылғужин үҙ теләге менән эштән китте», — тине «Башинформ»ға Башҡортостан прокурорының өлкән ярҙамсыһы Гүзәл Мәсәғүтова.
Хәтерегеҙгә төшөрәбеҙ, Булат Аҫылғужин 2016 йылдың ноябрендә Рәсәйҙең Генераль прокуроры бойороғо менән район прокуроры вазифаһына тәғәйенләнгәйне.
Башҡортостан тармаҡтарында уртаса эш хаҡы билдәле булды
Башҡортостанда быйыл 10 айҙа ойошмаларҙың хеҙмәткәрҙәренә иҫәпләп сығарылған уртаса айлыҡ номиналь хеҙмәт хаҡы 37 567 һумдан ашыу тәшкил иткән.
Был 2019 йылдың ғинуар-октябренә ҡарағанда 4,5 процентҡа күберәк, тип хәбәр иттеләр республика статистиктары.
Ләкин ошо ваҡыт эсендә төбәктә реаль хеҙмәт хаҡы 1,2 процентҡа артҡан.
2020 йылдың октябрендә Башҡортостанда уртаса эш хаҡы 38 324 тәшкил иткән.
Ғәҙәттәгесә, республикала юғары хеҙмәт хаҡы кокс һәм нефть продукттары етештереү менән мәшғүлдәргә тура килә – ағымдағы йылдың ғинуар-октябрендә айына уртаса 78 640 һум.
Файҙалы ҡаҙылмалар сығарыу өлкәһендә уртаса эш хаҡы – 64 644 һум.
Өсөнсө урында – химик матдәләр һәм химик продукттар етештереү.
Ағымдағы йылдың 10 айы йомғаҡтары буйынса, Башҡортостан иҡтисадының ошо тармаҡ хеҙмәткәрҙәре уртаса 54 550 һум алған.
Республикала юғары эш хаҡы түләнгән тәүге биш өлкә иҫәбендә шулай уҡ «Һөнәри, ғилми һәм техник эшмәкәрлек» (53 902 һум) һәм «Финанс һәм страховка эшмәкәрлеге» (50 353 һум) бар.
2020 йылдың ғинуар-октябрендә республикала иң аҙ хеҙмәт хаҡын йыһаз эшләү менән мәшғүлдәр алған – айына уртаса 14 552 һум.
Күн һәм күн әйберҙәр етештереүселәрҙең хеҙмәт хаҡы юғарыраҡ – уртаса 15 698 һум.
Шартлы өсөнсө урында – ҡунаҡхана һәм дөйөм туҡланыу предприятиелары хеҙмәткәрҙәре (19 689 һум), шулай уҡ кейем-һалым етештереү менән мәшғүлдәр (19 858 һум).
Өфөнән Семен Елистратов Рәсәй чемпионатында алтын миҙал яуланы
Фото: Рәсәйҙең Конькиҙа шыуыусылар союзы
Яҡташыбыҙ Семен Елистратов сираттағы тапҡыр Рәсәй чемпионы исемен яуланы.
Спортсы Коломнала уҙған шорт-трек буйынса Рәсәй ярыштарында шәхси зачетта иң яҡшы һөҙөмтә күрһәтте.
Елистратов менән тағы 35  ир-егет ярышты.
Рәсәйҙең конькиҙа уҙышыу буйынса йыйылма командаһының баш тренеры Владимир Григорьев һүҙҙәренсә, Семен Елистратов һәм уның коллегалары Денис Айрапетян, Софья Просвирнова һәм Екатерина Ефременкова илебеҙ намыҫын яҡлау өсөн Европа чемпионатына бара.
Ул 2021 йылдың 22-24 ғинуарында Польшала була.
31 декабрь Башҡортостанда ял көнө тип иғлан ителде
Башҡортостан Башлығы Радий Хәбиров ҡул ҡуйған бойороҡҡа ярашлы, 2020 йылдың 31 декабре республикала ял көнө тип иғлан ителде.
Хәтерегеҙгә төшөрәбеҙ, Рәсәй Президенты Владимир Путин Дәүләт советы ултырышы ваҡытында «Берҙәм Рәсәй» партияһының 31 декабрҙе ял көнө итеү башланғысын хупланы.
Бойороҡҡа ярашлы, Башҡортостандың дәүләт вазифаларында һәм дәүләт граждандар хеҙмәте вазифаларында эшләгән хеҙмәткәрҙәр 26 декабрҙә эшкә йәлеп ителә, ә 31 декабрҙә ял була.
Республиканың дәүләт органдары етәкселәре үҙҙәренең хеҙмәткәрҙәренә һәм ведомство ҡарамағындағы ойошмаларға ҡарата ошондай ҡарар ҡабул итергә тейеш.
Башҡортостандың муниципалитет башлыҡтарына һәм бөтә эш биреүселәренә шундай ҡарар ҡабул итергә кәңәш бирелә.
Байрам көндәрендә авария һәм ашығыс хеҙмәттәр штат режимында эшләй.
26 декабрҙә Өфөлә Ҡыш бабайҙар парады була
Быйыл Өфөлә Ҡыш бабайҙар парады автоуҙыш формаһында уҙғарыла.
Шәмбе, 26 декабрҙә, баш ҡаланың ете районының «Ҡыш бабайҙар алышы» онлайн-конкурсында еңгән Яңы йылдың төп геройҙары Салауат Юлаев майҙанында урынлашҡан шыршынан автоуҙыш башлай һәм Зәки Вәлиди, Карл Маркс, Пушкин, Ленин, Революция, Октябрҙең 50 йыллығы урамдары, Октябрь проспекты буйлап йөрөй.
Сара Ленин исемендәге майҙандағы төп шыршы янында сағыу тамаша менән тамамлана.
Автоуҙыш көндөҙгө сәғәт 11-ҙә башлана, тип белдерҙеләр Өфө хакимиәтенең матбуғат хеҙмәтендә.
Республика синоптиктары алдағы көндәргә һауа торошон хәбәр итте
Башҡортостан синоптиктары алдағы өс көнгә һауа торошон хәбәр итте.
Башгидромет мәғлүмәте буйынса, кесаҙна аяҙлы-болотло һауа торошо көтөлә.
Урыны менән бер аҙ ҡар, боҙлауыҡ.
Юлдарҙың айырым участкаларында тайғаҡ.
Ел көнбайыштан секундына 3-8метр.
Һауа температураһы көндөҙ — минус 7-12 градус.
Йома урыны менән бер аҙ ҡар яуыуы фаразлана.
Ел йүнәлешен үҙгәртеүсән талғын.
Һауа температураһы төндә — минус 15-20, урыны менән 10 градус.
Көндөҙ — минус 7-12 градус.
Шәмбе республикала яуым-төшөмһөҙ.
Ел көньяҡтан талғын, көндөҙ көсәйеүсән.
Һауа температураһы төндә — минус 16-21, местами до 11 градус.
Көндөҙ — минус 6-11 градус.
Башҡортостанда 1 ғинуарҙан 3-7 йәшлек балаларға түләүҙәр тәртибе үҙгәрә
2021 йылдан республикала 3-7 йәшлек балаларға түләүҙәр тәртибе үҙгәрә. 1 ғинуарҙан ошо категорияға ҡараған ғаиләләр арттырылған күләмдә пособие алырға хоҡуҡлы.
Был хаҡта республиканың Ғаилә, хеҙмәт һәм халыҡты социаль яҡлау министрлығы башлығы Ленара Иванова хәбәр итте.
Арттырылған күләмдәге пособие «коронавирус түләүҙәренән» һуң да ярлылыҡ сигендә йәшәгән йәғни йән башына уртаса килеме йәшәү минимумынан кәмерәк булған балалы ғаиләләргә бирелә.
Ленара Иванова Business FM радиостанцияһы эфирында әйткәнсә, әгәр хәҙер аҙ тәьмин ителгән ғаиләләргә йәшәү минимумының яртыһын түләһәләр (биш мең һум самаһы), киләһе йылдан иһә бындай ғаиләләр йәшәү минимумына ярашлы (10 мең һумға яҡын) ала башлай.
Путин «Берҙәм Рәсәй»ҙең тотош илдә 31 декабрҙе ял көнө итеү идеяһын хупланы
Рәсәй президенты Владимир Путин тотош илдә 31 декабрҙе ял көнө итеү идеяһын хупланы.
Был хаҡта ТАСС хәбәр итте.
«Утыҙ берендә [декабрҙә], ысынлап та, бик үҙенсәлекле эш ойошторола, шуға күрә быны хупларға кәрәктер, моғайын, федераль кимәлдә ярамай, ләкин төбәктәргә рөхсәт ителә», — тип яуап бирҙе дәүләт башлығы «Берҙәм Рәсәй» фракцияһы етәксеһе Сергей Неверовтың тәҡдименә.
Бынан алда депутат Сергей Неверов Рәсәй президентына декабрҙең һуңғы көнөндә ил кимәлендә ял итергә тәҡдим иткәйне.
«Күп кенә төбәктәрҙә 31 декабрҙә ял була.
«Берҙәм Рәсәй» тотош илдә уны ял көнө итеү яҡлы.
Был ғаилә байрамы, йылдың һуңғы көнө», — тип билдәләне фракция етәксеһе.
2021 йылда берҙәм һәм төп дәүләт имтихандары нисек уҙғарыла
Рәсәйҙең Мәғариф министрлығы, Мәғариф һәм фән өлкәһендә күҙәтеү буйынса федераль хеҙмәте 2021 йылда 9-сы һәм 11-се кластарҙың берҙәм дәүләт имтиханын, дәүләт йомғаҡлау аттестацияһын уҙғарыу тәртибе тураһында иғлан итте.
Рәсәйҙең юғары уҡыу йорттарына инергә йыйынған уҡыусылар өсөн берҙәм дәүләт имтиханының төп этабы 31 майҙан 2 июлгә тиклем, берҙәм дәүләт имтиханының өҫтәмә осоро 12-17 июлдә үткәрелә.
Был турала Мәғариф министрлығы башлығы Сергей Кравцов белдерҙе.
2021 йылда ағымдағы эпидемик хәлгә бәйле 11-се кластар һәм берҙәм дәүләт имтиханының башҡа ҡатнашыусылары, шулай уҡ 9-сы  кластар өсөн  дәүләт йомғаҡлау аттестацияһын ваҡытынан алда уҙғарыу осоро булмай.
Юғары уҡыу йортона инергә йыйынмаған сығарылыш класы уҡыусыларына берҙәм дәүләт имтиханы урынына рус теленән һәм математиканан дәүләт сығарылыш имтиханын тапшырырға кәрәк.
Киләһе йылда база кимәлендәге математика буйынса берҙәм дәүләт имтиханы булмай.
11-се кластар өсөн берҙәм дәүләт имтиханында ҡатнашырға мөмкинлек биргән йомғаҡлау иншаһы һәм изложение апрель уртаһында үткәрелә.
9-сы кластарға төп дөйөм белем тураһында аттестат ике мотлаҡ фән – рус теле һәм математика буйынса дәүләт йомғаҡлау аттестацияһы һөҙөмтәләре нигеҙендә бирелә.
2021 йылда 9-сы класты тамамлаусылар төп дәүләт имтиханында һайлау буйынса уҡыу предметтарынтапшырмай.
Рус теленән һәм математиканан дәүләт йомғаҡлау аттестацияһы 2021 йылдың 24-28 майында була.
Имтихандар, быйылғы кеүек үк, коронавирусты иҫкәртеү саралары менән уҙғарыла.
Генерал Шайморатов һәйкәленең макеттарын 500-ҙән ашыу кеше килеп ҡараны
Өфөлә Башҡортостандың милли геройы, 112-се Башҡорт (16-сы Гвардия) кавалерия дивизияһы командиры, Рәсәй Геройы генерал-майор Миңлеғәле Шайморатов һәйкәленең макеттары йәмәғәтселеккә күрһәтелде.
Конкурс еңеүсеһенең эше яңыртылған Совет майҙанының мәғәнәүи үҙәгенә әүерелә.
Халыҡҡа макеттарҙы Башҡортостан Республикаһы Башлығы Радий Хәбиров күрһәтергә ҡушҡайны.
Республика етәксеһе конкурс комиссияһының һәр фекерҙе иҫәпкә алырға тейешлеген билдәләне.
Экспозицияны 500-ҙән ашыу кеше: йәмәғәтселек вәкилдәре, ижади берекмә ағзалары һәм республикала йәшәүселәр килеп ҡараны.
Тамашасылар һорауҙар яҙылған ҡағыҙҙы тултырҙы һәм 19 эштең һәр береһен ун баллыҡ шкала буйынса баһаланы.
Конкурс комиссияһы ағзалары хәбәр итеүенсә, йәмәғәт фекер алышыуы йомғаҡтары буйынса проекттарҙың береһе 2 000-гә яҡын балл йыйған.
Еңеүсене һайлағанда хәл иткес һүҙҙе конкурс комиссияһы әйтергә тейеш.
Башҡортостандың Ғәҙәттән тыш хәлдәр министрлығы һауа торошоноң боҙолоуы хаҡында иҫкәртә
Ғәҙәттән тыш хәлдәр министрлығының Башҡортостан буйынса баш идаралығы республикала йәшәүселәрҙе һауа торошоноң боҙолоуы хаҡында иҫкәртә.
Синоптиктар фаразы буйынса, 26 декабрҙә республикала урыны менән боҙлауыҡ көтөлә, көндөҙ елдең тиҙлеге секундына 16 метрға етеүе ихтимал.
Был көндә башлыса яуым-төшөм булмай.
Ел көньяҡтан талғын, урыны менән көсәйеүсән.
Һауа температураһы төндә -13,-18, урыны менән -23, көндөҙ -8,-13 градус.
Йәкшәмбе, 27 декабрҙә, төндә урыны менән бер аҙ ҡар, юлдарҙың айырым участкалары тайғаҡ.
Ел көньяҡтан, көньяҡ-көнсығыштан талғын, урыны менән көсәйеүсән.
Һауа температураһы -12,-17, аяҙытҡанда -22 градус.
Көндөҙ ҡар, епшек ҡар, айырым райондарҙа сымдарға һәм ағастарға епшек ҡар һырыуы мөмкин, юлдарҙа ҡар һырынтылары.
Ел көньяҡтан, көньяҡ-көнсығыштан талғын, урыны менән көсәйеүсән.
Һауа температураһы -2,-7 градус.
Туған телдәрҙе үҫтереү өсөн гранттарҙың дөйөм суммаһы 80 миллион һумға тиклем арттырылды
Башҡортостандың дәүләт телдәрен, унда йәшәгән халыҡтарҙың телдәрен һаҡлау һәм үҫтереү өсөн республика Башлығы гранттарының дөйөм суммаһы 2021 йылда 80 миллион һум була.
Республика етәксеһенең тейешле указы хоҡуҡи мәғлүмәт порталында баҫылған.
Хөкүмәт финанслау сығанаҡтарын билдәләргә тейеш.
Контролдә тотоу Башҡортостан Республикаһы Башлығы хакимиәтенә йөкмәтелгән.
Быға тиклем гранттарҙың суммаһы 50 миллион һум тәшкил итте.
Ике үлем, 18 мең сирле һәм 900-гә яҡыны дауаханала: COVID-19 буйынса яңы мәғлүмәттәр
Республиканың яңы коронавирус инфекцияһы менән көрәш буйынса оперштабы статистика мәғлүмәттәрен яңыртты.
25 декабргә Башҡортостанда COVID-19 йоҡтороуҙың 18 066 осрағы теркәлгән, шуларҙың 162 һуңғы тәүлектә раҫланған.
Әле 877 кеше стационарҙа даулана, уларҙың 57-һе – ауыр хәлдә, 11-е – үпкәне яһалма елләтеү аппаратында.
Өй шарттарында коронавирус йөрөтөүселәр – 2896.
Һуңғы тәүлектә – 102, пандемия башланғандан алып бөтәһе 14 162 сирле һауыҡҡан.
Шулай уҡ инфекциянан ике яңы үлем осрағы теркәлгән.
Республикала 131 кеше коронавирустан үлгән.
Тәүлек эсендә 405 дауахананан тыш пневмония осрағы асыҡланған, 376 пациент һауығып сыҡҡан.
Яңы йыл каникулдарында республикала почта бүлексәләренең эш графигы билдәле булды
Федераль почта хеҙмәтенең Башҡортостан идаралығы 31 декабрҙә һәм яңы йыл каникулдарында почта бүлексәләренең эш графигын хәбәр итте.
Йылдың һуңғы көнөндә — 31 декабрҙә Башҡортостанда барлыҡ почта бүлексәләре лә бер сәғәткә алдараҡ ябыла.
1, 2 һәм 7 ғинуарҙа республиканың бөтә бүлексәләре өсөн ял.
Пенсия һәм пособиелар Рәсәй Пенсия фондының Башҡортостан бүлексәһе менән килешелгән график буйынса түләнә.
«3, 4, 5, 6, 8, 9 һәм 10 ғинуар барлыҡ почта бүлексәләре ғәҙәти график буйынса эшләй.
Ҡайһы бер ауылдарҙағы почта бүлексәләре өсөн башҡа эш режимы билдәләнергә мөмкин», — тине Федераль почта элемтәһе Башҡортостан идаралығының матбуғат секретары Борис Слуцкий.
Башҡортостанда табиптарға COVID-19 шарттарында эшләгән өсөн аҡсалата түләү күләме икеләтә арттырылды
Республикала яңы коронавирус инфекцияһы шарттарында эшләгән медицина хеҙмәткәрҙәренә аҡсалата түләү күләме икеләтә арттырылды.
Башҡортостан хөкүмәте премьер-министры Андрей Назаров ҡул ҡуйған тейешле ҡарар хоҡуҡи мәғлүмәт порталында баҫылған.
Әйтәйек, табиптарға смена өсөн 700 һум урынына – 1 400, урта медицина персоналына 350 урынына – 700, кесе медицина персоналына 150 урынына 350 һум түләнә, тиелә документта.
Үҙенсәлекле климатлы урындарҙа түләүҙәр өсөн район коэффициенты иҫәпләнә.
Башҡортостандың Һаулыҡ һаҡлау министрлығы ошо маҡсатҡа субсидия бүлә.
«Башинформ» хәбәр иткәнсә, Рәсәй президенты яңы йыл байрамдарында коронавируслы пациенттар менән эшләгән табиптарға түләүҙе икеләтә арттырырға ҡушты.
Владимир Путин 2021 йылды Фән һәм технологиялар йылы тип иғлан итеү тәҡдимен индерҙе
Фото: Өфө дәүләт нефть техник университеты
Владимир Путин 2021 йылды Фән һәм технологиялар йылы тип иғлан итеү тәҡдимен индерҙе.
«Тап бөгөн, донъя кимәлендәге юғары уҡыу йорто, Мәскәү дәүләт университетының попечителдәр советы майҙансығында, 2021 йылды Рәсәйҙә Фән һәм технологиялар йылы тип иғлан итеү тураһында әйткем килә», — тип белдерҙе президент 24 декабрҙә Мәскәү дәүләт университетының попечителдәр советы ултырышында.
Хәтерегеҙгә төшөрәбеҙ, декабрь башында Рәсәй хөкүмәте премьер-министры Михаил Мишустин федераль ярҙам алырға тейешле ғилми-белем биреү үҙәктәрен һайлап алыу йомғаҡтары буйынса бойороҡҡа ҡул ҡуйҙы.
Уларҙың береһе Өфөлә була.
Нимә ул, ни өсөн кәрәк һәм республикаға ярҙамы бармы?
Республика Башлығы Хакимиәте етәксеһе Александр Сидякин һөйләй.
Өфө табиптары Башҡортостан райондарында күсмә поликлиникала медицина тикшереүе үткәрергә мөмкин
Башҡортостан Башлығы республика медицина учреждениеларының баш табиптарына 13 еңел автомобиль һәм күсмә поликлиника асҡыстарын тапшырҙы.
Яңы йыл байрамдарынан һуң «Сәләмәтлек поездары» алыҫта урынлашҡан райондарға юллана.
«Яңы йылға бер нисә көн ҡалды...
Ошо көндәрҙә уҙып барған йылда үҙҙәрен йәмғиәткә, халыҡҡа, республикабыҙға арнаған кешеләргә рәхмәт әйтергә кәрәк...
Шулай уҡ бүләктәр бирергә.
Бына бөгөн һаулыҡ һаҡлау системаһына ауыл халҡына бик кәрәкле күсмә поликлиника тапшырҙыҡ», — тип хәбәр итте Башҡортостан етәксеһе Радий Хәбиров.
«КАМАЗ» базаһындағы күсмә поликлиника Ҡыуатов исемендәге Республика клиник дауаханаһына беркетелде.
УЗИ-ҡорамалдары менән гинекология кабинеты, лаборатория диагностикаһы өсөн медицина техникаһы менән йыһазландырылған офтальмология,оториноларингология, стоматология кабинеттары – мобиль медицина комплексында быларҙың бөтәһе лә бар.
Бынан тыш, Өфөнөң балалар поликлиникаларына һәм дауаханаларына, Республика СПИД һәм йоғошло сирҙәр менән көрәш үҙәгенә, Октябрьский һәм Нефтекама ҡала дауаханаларына 11 «Лада Ларгус»машинаһы тапшырылды.
Улар ярҙамында табиптар ваҡытында ашығыс медицина ярҙамы күрһәтергә, шулай уҡ лабораторияларға биоматериал тапшырырға мөмкин.
Ике «Лада Веста» автомобилен Республика балалар клиник дауаханаһы һәм Стәрлетамаҡтың 2-се дауаханаһы алды.
Улар паллиатив медицина ярҙамының күсмә патронаж бригадалары өсөн тәғәйенләнгән.
Республикала кемдәрҙең коронавирусҡа ҡаршы вакцинациянан баш тартыуы билдәле булды
Башҡортостандың һаулыҡ һаҡлау министры республикала кемдәрҙең COVID-19-ға ҡаршы вакцинациянан баш тартыуын хәбәр итте.
«Урта медицина персоналы араһында һирәк кенә баш тартыу осраҡтары бар.
Вакцинация теләк буйынса яһала.
Табип күрһәтмәһе булһа, кеше үҙе теләмәһә, ул эшләнмәй.
Бындай осраҡтар бер нисәү», —  тине Максим Забелин.
Ҡужан ҡарағастары тураһында хеҙмәт журналистар конкурсында еңеү яуланы
Журналистар һәм блогерҙар араһында ойошторолған «Рәхим итегеҙ!» дөйөм Рәсәй конкурсына йомғаҡ яһалды.
Жюри ағзаларының иң күп тауышын Башҡортостан вәкиле – «Башҡортостан» республика гәзитенең баш мөхәррир урынбаҫары Гөлдәр Бүләкбаева-Биргәнова йыйҙы.
Уның беренсе урынды яулаған «Бындай ағастар донъяла егерме генә дана» тигән эше халыҡта «өлтөк ҡарағас» тип йөрөтөлгән Ҡужан ҡарағастары яҙмышына арналғайны. Улар Гөлдәр Мөхәррәм ҡыҙының тыуған яғы Әбйәлилдә үҫә.
Гөлдәр Бүләкбаева-Биргәнова журналистикала 25 йыл эшләй.
Шуның 18 йылын «Йәншишмә» балалар-үҫмерҙәр гәзитенә бағышлаған.
2013 йылдан ул – «Башҡортостан» республика гәзитенең баш мөхәррир урынбаҫары.
Конкурсты ойоштороусылар булып Рәсәйҙең Журналистар берекмәһе һәм «Моя округа» яуаплылығы сикләнгән йәмғиәте сығыш яһаны.
Конкурс эштәре ХранителиРодины.рф сайтында баҫылып сыҡты.
Икенсе урынды Мурманск өлкәһенән Алина Крендюкова алды, өсөнсөлә – Тула өлкәһенән Марина Козина.
«Ошо конкурста ҡатнашҡандарҙың бөтәһенә лә рәхмәт.
Эштәр Ватанға һөйөү һәм үҙенсәлекле урындар менән һуғарылған. 2021 йылда мин уларҙы мотлаҡ барып күрергә тәҡдим итәм», — тип билдәләне жюри рәйесе, Рәсәйҙең Журналистар берекмәһе рәйесе Владимир Соловьев.
Конкурс жюрийында ria.ru сайтының «Культура/Стиль жизни/Туризм» бүлеге етәксеһе Анастасия Мельникова, Беренсе канал хәбәрсеһе Антон Верницкий, Журналистар берекмәһе секретарҙары Юлия Заһитова һәм Роман Серебряный ҙа бар ине.
«Беҙҙең ғәйәт ҙур ҡыҙыҡлы илебеҙ ҡорама юрған төҫлө матур һәм күп төрлө.
Беҙ Кесе Ватан тип аталған ҡораманы нығыраҡ беләбеҙ һәм яратабыҙ.
Уны күберәк белгән һәм шул хаҡта һөйләгән һайын, илдең ҡорамалары нығыраҡ ҡорала бара», — тине Rambler-ҙың редакция директоры Виктор Саксон.
Республика халҡының 60% гриптан прививка эшләткән
Республиканың Роспотребнадзор идаралығы мәғлүмәттәре буйынса, 25 декабргә Башҡортостанда 2 422 693 кеше грипҡа ҡаршы прививка яһатҡан.
Был – республикала йәшәүселәрҙең дөйөм һанынан 60%.
Уларҙың 1,7 миллионға яҡыны – өлкәндәр, ярты миллион самаһы – балалар.
Башҡортостанда грипҡа ҡаршы прививка кампанияһы август аҙағында башланғайны.
Бөгөнгә ул тамамланған.
Ведомство белгестәре белдереүенсә, әле республика биләмәһендә киҫкен респиратор инфекциялар менән ауырыу осраҡтарының артыуы теркәлә.
Грипп теркәлмәй.
Сирләү кимәле эпидемик сиктән түбәнерәк.
Башҡортса тиҙәйткестәр конкурсына йомғаҡ яһалды
Башҡорт теле көнөнә һәм Башҡорт теле йылына арналған  #БашҡортсаТиҙәйткестәр онлайн-конкурсына йомғаҡ яһалды.
Тауыш биреү аҙна буйына дауам итте, уның йомғаҡтары буйынса еңеүселәр билдәләнде.
Беренсе урынды Бөрйән районынан Ирхан, Наҙгөл һәм Ихсан Үтәбаевтар яуланы.
Икенсе урынды Учалы ауылының Башҡорт гимназияһы уҡыусылары һәм Баймаҡ районынан Алһыу Рафиҡова бүлеште.
Өсөнсө урында – Баймаҡ районынан Ынйы Әпсәләмова, Өфөнән Асель Баҙранова һәм Сибайҙан Арсен Латипов.
Башҡортостан Республикаһы Мәҙәниәт министрлығының матбуғат хеҙмәтенән хәбәр итеүҙәренсә, еңеүселәр һәм номинанттар аҡсалата сертификаттар менән бүләкләнә.
Хәтерегеҙгә төшөрәбеҙ, быйыл, Бөтә донъя башҡорттары ҡоролтайы тәҡдиме менән республика Башлығы иғлан иткән Башҡорт теле йылында, башҡорт телен һаҡлау һәм популярлаштырыу өсөн бик күп үҙенсәлекле проекттар ойошторолдо.
Атап әйткәндә, «Башҡорт теле: яңы ҡараш – 2» веб-ҡушымталарҙың исем туйы, Башҡорт теле көнөнә арналған «Vibeргә» интернет-конкурсы, мәктәп уҡыусылары, профессиональ һәм юғары белем биреү ойошмалары студенттары араһында «Иң популяр башҡорт блогеры» конкурсы уҙҙы.
Рәсәйҙең Һаулыҡ һаҡлау министрлығы «Спутник V» препаратын 60 йәштән өлкәндәргә ҡулланырға рөхсәт итте
Рәсәйҙең һаулыҡ һаҡлау министрлығы вакцинация осоронда препаратты 60 йәштән өлкәндәр өсөн ҡулланырға рөхсәт бирҙе.
Экспертиза Рәсәйҙең «Спутник V» вакцинаһын өлкәндәр өсөн хәүефһеҙ булыуын раҫланы, тип хәбәр итте һаулыҡ һаҡлау министры Михаил Мурашко «Рәсәй 24» телеканалы эфирында.
«Спутник V» вакцинаһын  60 йәштән өлкән кешеләрҙә ҡулланыуға клиник тикшереүҙәр үткәрелде.
Экспертиза уның хәүефһеҙлеген һәм һөҙөмтәлелеген раҫланы.
Һаулыҡ һаҡлау министрлығы медицинала ҡулланыу буйынса инструкцияға үҙгәрештәр индереүҙе хупланы», — тине министр.
«Спутник V» вакцинаһы – COVID-19-ҙы иҫкәртеү өсөн донъяла тәүгеләрҙән булып теркәлгән вакцина.
Препарат Рәсәйҙең тура инвестициялар фонды булышлығында академик Гамалея үҙәгендә әҙерләнгән.
Башҡортостанда республика халыҡтарының туған телдәрендә яңы йыл ҡотлауҙары флешмобы уҙғарыла
28 декабрҙә Башҡортостанда йәшәүселәр республика халыҡтарының туған телдәрендә яңы йыл ҡотлауҙары флешмобында ҡатнаша ала.
Мәҙәниәт министрлығынан хәбәр итеүҙәренсә, ҡатнашыу өсөн туған телдә Яңы йыл ҡотлауы менән бер минутлыҡ видеоролик яҙҙырып, социаль селтәргә һалырға кәрәк.
#ПоздравляюНаРодномЯзыке, #ТуғанТелемдәҠотлайым, #НовогоднийБашкортостан хештегтарын ҡуйыу мотлаҡ.
Яңы йыл видеоҡотлауы Башҡортостан Республикаһы халыҡтарының туған телендә төшөрөлөргә тейеш.
Камераны горизонталь урынлаштырырға кәрәк.
Фотоһүрәттәр, махсус эффекттарҙы файҙаланырға була.
Флешмобта республикала йәшәгән һәр кем ҡатнашырға мөмкин, йәш сикләүе юҡ.
Башҡортостанда депутат «Теләктәр шыршыһы» акцияһы барышында ҡыҙыҡайға кәзә бүләк иткән
Фото: «Берҙәм Рәсәй»ҙең матбуғат хеҙмәте
Башҡортостан Дәүләт Йыйылышы депутаты Тимур Ғилмийәров 10 йәшлек ҡыҙыҡайға кәзә бүләк иткән.
Дәүләкән районы Поляковка ауылынан Йәсмин Яңы йылға һеңлеһенә йорт хайуаны бүләк итеүҙәрен теләгән.
Кескәй ҡыҙҙың һыйыр һөтөнә аллергия булғас, Йәсмин яңы йыл теләге итеп кәзәне һайлаған, сөнки һеңлеһенә кәзә һөтө эсергә ярай.
«Берҙәм Рәсәй» партияһы ағзаһы кәзәне Поляковка ауылында бүләк иткән, ике ҡыҙға ла татлы бүләктәр тапшырған һәм яңы йылда һау-сәләмәт булыуҙарын теләгән.
«Теләктәр шыршыһы» Бөтә Рәсәй акцияһының маҡсаты – етем, аҙ тәьмин ителгән ғаиләләрҙә тәрбиәләнгән балаларҙың һәм һаулығына хәүеф янаған өлкән йәштәгеләрҙең яңы йыл хыялдарын тормошҡа ашырыу.
Ғаризалар 16 ноябрҙән 15 декабргә тиклем ҡабул ителгән.
Башҡортостандан акцияның сайтына 500 -ҙән ашыу ғариза килгән.
Уларҙы 28 февралгә хәтлем бойомға ашырылырға тейеш.
Республикала тәүлек эсендә COVID-19 йоҡтороуҙың 165 осрағы асыҡланған
Фото: «Башинформ» мәғлүмәт агентлығы
Бер тәүлектә республикала яңы коронавирус инфекцияһын йоҡтороуҙың 165 осрағы теркәлгән.
Сирлеләрҙең дөйөм һаны 18 231 тәшкил иткән.
Башҡортостандың оперштабы мәғлүмәттәре буйынса, бер тәүлектә 269 (бөтәһе 14 431) кеше һауыҡҡан.
Әле 3 668 пациент дауалана, был 25 декабргә ҡарағанда, 105-кә аҙыраҡ.
Стационарҙа 897 сирле дауалана.
Коронавирустан рәсми раҫланған үлем осраҡтары һаны берәүгә артып, 132 кеше тәшкил иткән.
Кремль шыршыһы тәүге тапҡыр телевизион форматта ойошторола
«Бишенсе йыл миҙгеле, йәки Яңы йылды Кем уйлап тапҡан» яңы йыл спектакле Кремль һарайында тамашасыһыҙ сәхнәләштерелә һәм 31 декабрҙә киске сәғәт 6-ла (Мәскәү ваҡыты) «Карусель» каналында күрһәтелә.
Теләгән һәр кемде уны телевизорҙан ҡарарға саҡыралар.
Тамашала Мәскәү театрҙары һәм кино артистары, акробатика буйынса Рәсәйҙең йыйылма командаһы, спорт рок-н-ролы буйынса донъя һәм Европа чемпиондары ҡатнаша.
Кремль шыршыһы трансляцияһын 7 ғинуарҙа киске 8-се яртыла (Мәскәү ваҡыты) һәм 13 ғинуарҙа сәғәт 5-тә (Мәскәү ваҡыты) лә ҡарарға мөмкин.
«Башҡортостан» милли паркында фототоҙаҡҡа өс мышы эләккән
«Башҡортостан» милли паркында фотоҙаҡҡа өс мышы эләккән. Улар саҡ һуғышып китмәгән.
Милли паркта һөйләүҙәренсә, мышылар тоҙ менән һыйланырға килгән. Был уларҙың мөгөҙҙәре үҫкән ваҡытта һәм инә мышыларҙың быуаҙлыҡ осоронда бик мөһим.
Фототоҙаҡ бер үк ваҡытта өс мышының тоҙға килгәнен төшөрөп алған.
Мини-корпоратив булған.
Ғәҙәттәгесә, ул һуғышыу менән тамамланған», — тип яҙған милли парк хеҙмәткәрҙәре социаль селтәрҙә.
Мышылар фототоҙаҡ янына киске сәғәт ун тирәһендә килгән.
Милли парк хеҙмәткәрҙәре видеояҙманы социаль селтәргә һалған.
Яҡташыбыҙ Яна Ғәббәсова «Голос-9» шоуының финалына үтте
17 йәшлек Нефтекама ҡыҙы Яна Ғәббәсова Беренсе каналдың «Голос-9» проектының финалына сыҡты.
Ярымфиналда ҡыҙ Ирина Дубцованың «О нем» йырын башҡарҙы.
Һүҙҙәрен һәм көйөн Дубцова үҙе яҙған.
Остазы, Рәсәй йырсыһы Полина Гагарина үҙенең 60 процентын Янаға тапшырҙы.
Яҡташыбыҙ тамашасыларҙың да 60 процент тауышын йыйҙы.
Телетамашасылар һайлағансы, Яна Ғәббәсова һәм Кирилл Суслов Рәсәй йырсыһы, музыкант, композитор Григорий Лепс менән «Вьюга» йырын башҡарҙы.
Финал 30 декабрҙә Беренсе каналдың тура эфирында була.
Өфөнөң төп майҙанындағы яңы йыл шыршыһы – илдә иң бейеге
Өфөнөң Ленин майҙанындағы Яңы йыл шыршыһы – Рәсәйҙә иң бейеге.
ТурСтат порталы быйыл иң бейек «ысын» яңы йыл шыршылары булған Рәсәй ҡалалары рейтингы менән таныштырҙы.
Мәскәүҙә Кремлдең Йәмиғ майҙанында, Санкт-Петербургта Һарай майҙанында һәм Өфөлә Ленин майҙанында Яңы 2021 йылға иң ҙур шыршылар урынлаштырылды.
«Ысын» яңы йыл шыршыһының бейеклеге буйынса тәүге ун ҡала иҫәбендә – Өфө (30 метр), Мәскәү (25 метр), Санкт-Петербург (25 метр), Сыктывкар (23 метр), Углич (Ярославль өлкәһе, 21 метр), Данков (Липецк өлкәһе, 20 метр), Владимир (18 метр), Брянск (13,5 метр), Череповец (13 метр) һәм Пенза (12 метр).
Рәсәйҙең күпселек ҡалаларында быйыл яһалма шыршылар ҡуйылды, улар араһында иң бейеге – Красноярскиҙа.
Рейтинг Рәсәй ҡалаларында яңы йыл шыршыларын тикшереү һөҙөмтәләре буйынса төҙөлгән.
Һәр муниципалитетта бушлай һырғалаҡ булырға тейеш – Радий Хәбиров
Башҡортостан Башлығы ҡул аҫтындағыларға республика халҡына йылыраҡ мөнәсәбәттә булырға һәм балаларҙа аҡса эшләмәҫкә саҡырҙы.
«Балалар килеп шыуһын өсөн муниципалитетта бер һырғалаҡ бушлай булырға тейеш.
Конькиҙар прокаты түләүле икәнен аңлайым.
Ләкин үҙенең конькийы менән килгән баланы индермәү осрағы булмаһын», — тип кәңәш бирҙе Радий Хәбиров ҡала һәм район башлыҡтарына.
Республика етәксеһе һүҙҙәренсә, ошондай ҡатмарлы йылда балаларға, оло йәштәгеләргә ярҙам итергә кәрәк.
«Күңел йылығыҙҙы йәлләмәгеҙ.
Хәҙер был мөһимерәк», — тип йомғаҡ яһаны республика Башлығы.
Өфөлә 3 ғинуарҙа Ҡарһылыуҙар парадына бәйле транспорт хәрәкәте сикләнә
2021 йылдың 3 ғинуарында иртәнге сәғәт 11-ҙән киске 5-кә тиклем Ғафури (Пушкин урамынан Зәки Вәлиди урамына тиклем), Пушкин (Ғафури урамынан Театр урамына саҡлы), Театр (Пушкин урамынан Зәки Вәлиди урамына хәтлем), Зәки Вәлиди (Театр урамынан Ғафури урамына тиклем) урамдары ябыла.
Ҡарһылыуҙар парадын уҙғарған ваҡытта юл хәрәкәтендә ҡатнашыусыларҙың хәүефһеҙлегенә бәйле транспорт хәрәкәте сикләнә.
Өфө ҡалаһы хакимиәте баш ҡала халҡынан һәм ҡунаҡтарынан хәрәкәтте сикләүҙе аңлап ҡабул итеүҙәрен һорай һәм ваҡытлыса уңайһыҙлыҡ өсөн ғәфү үтенә, шулай уҡ маршрутты алдан билдәләргә кәңәш бирә.
Радий Хәбиров Башҡортостанда «Ауыл мәҙәниәт хеҙмәткәре» программаһы тураһында яҡшылап уйларға ҡушты
Радий Хәбиров Башҡортостанда «Ауыл мәҙәниәт хеҙмәткәре» программаһы тураһында яҡшылап уйларға ҡушты.
Дүшәмбе оператив кәңәшмәлә республика Башлығы Башҡортостан хөкүмәтенә ошондай бурыс йөкмәтте.
«Аҙ ғына эш хаҡына ултырған ауыл мәҙәниәт хеҙмәткәрҙәре өсөн «Ауыл мәҙәниәт хеҙмәткәре» кеүек ниндәйҙер дәртләндереү сараһын уйлап табырға кәрәк, беҙҙә ундай параметрҙар бар, — тип билдәләне Радий Хәбиров.
— Ауылда дәртле генә хеҙмәткәр – ҙур булмаған Мәҙәниәт йорто директоры булһа, тормош ҡайнап тора, олоһо ла, кесеһе лә ҡатнаша.
Мәҙәниәт йорттары буйынса артабанғы эште әүҙем алып барырға кәрәк, улар беҙҙә төрлө хәлдә.
Тағы ла күберәк төҙөү зарур, төҙөлөш блогы ярҙам итер».
Мәҙәниәт министры Әминә Шафиҡова мәҙәниәт тармағының 2020 йылдағы эшенә йомғаҡ яһаны.
Пандемия осоронда тап мәҙәниәт тармағына ҡыйынға тура килде, тип билдәләне республика етәксеһе.
«Күпселек мәҙәниәт учреждениеларын яптыҡ.
Түҙгәнегеҙ өсөн рәхмәт, мәҙәниәт менән бәйле барлыҡ сараларҙы тәртипле үткәрәһегеҙ, шуның өсөн ҙур рәхмәт», — тине Радий Хәбиров.
Республиканың һаулыҡ һаҡлау министры Максим Забелин генерал Шайморатов ордены менән бүләкләнде
Башҡортостандың һаулыҡ һаҡлау министры Максим Забелин генерал Шайморатов ордены менән бүләкләнде.
Награданы республика Башлығы Радий Хәбиров дүшәмбе, 28 декабрҙә, оператив кәңәшмәлә тапшырҙы.
«Был – министрлыҡтың, беҙҙең ҙур команданың наградаһы.
Эшебеҙгә лайыҡлы баһа», —  тине Максим Забелин.
2021 йыл Башҡортостанда Сәләмәтлек һәм әүҙем оҙон ғүмерлелек йылы тип иғлан ителде
2021 йыл Башҡортостанда Сәләмәтлек һәм әүҙем оҙон ғүмерлелек йылы тип иғлан ителде.
Бөгөн тейешле документтарға ҡул ҡуйыла.
Был хаҡта оператив кәңәшмәлә Башҡортостан Башлығы Радий Хәбиров белдерҙе.
«Иң мөһиме, иң ҡәҙерлеһе – кешеләрҙең һаулығы һәм ғүмере, реабилитация һәм башҡа бик күп мәсьәләләр, мин был турала әйткәйнем.
Республикала бының өсөн ресурстар етер тип уйлайым», —  тип билдәләне Радий Хәбиров.
Республиканың транспорт министры Хәбировтың «пазиктар»ҙың юғалыуы тураһында һорауына яуап бирә алманы
Башҡортостандың транспорт һәм юл хужалығы министры Алан Марзаев 2020 йылдың яҡынса йомғаҡтары хаҡында доклады ваҡытында республика етәксеһенең һорауына яуап бирә алманы.
«Өфөлә «пазиктар» ҡасан юҡҡа сығыр?
— тип ҡыҙыҡһынды Радий Хәбиров.
«Әлегә яуап бирергә әҙер түгелмен», — тине республиканың Транспорт министрлығы етәксеһе.
Чиновниктың доклады аҙағында Радий Хәбиров баш ҡалала «пазик»тар булмаҫҡа тейешлеген билдәләне.
Хәтерегеҙгә төшөрәбеҙ, Радий Хәбиров Башҡортостанға етәкселек итә башлағас транспорт реформаһын үткәреү һәм йәмәғәт транспорты системаһын яңыртыу бурысын ҡуйҙы.
Тап шул саҡта республика Башлығы Өфөнө Техас менән сағыштырғайны.
«Башинформ» хәбәр иткәнсә, конкурс буйынса һайлап алыуҙың ҡайһы бер талаптарына тап килмәү арҡаһында республика йәмәғәт транспортын яңыртыуҙың федераль программаһына инмәне.
«Башҡортостандың күренекле шәхестәре» китаптар серияһын сығарыу башланды
Зәйнәб Биишеваның «Китап» нәшриәтендә «Башҡортостандың күренекле шәхестәре» китаптар серияһын сығарыу башланды.
Тәүгеләре Мәжит Ғафури, Шәйехзада Бабичтың тормош юлына һәм ижадына арналған.
Китаптарҙы даими нәшер итеү күҙаллана.
Был серияның геройҙары – яҙыусылар һәм шағирҙарҙан тыш, тарихи хәрбиҙәр, дәүләт һәм йәмәғәт эшмәкәрҙәре.
«Ошондай китаптар  – күптән өлгөрөп еткән тема, күренекле шәхестәребеҙҙең юбилей даталары уңайынан уларҙың художество әҫәрҙәренән тыш, биографияларын да баҫтырып сығарырға тырышырбыҙ», —  тип хәбәр итте Башҡортостан Республикаһы хөкүмәте вице-премьеры Азат Баҙранов социаль селтәрҙә.
Һәр шәхес хаҡында уларҙың тормош юлын, ижадын, ҡаҙаныштарын өйрәнгән тикшеренеү эштәренең булмауы төп проблема булып тора.
«Ғилми биография яҙыу – күп көс талап иткән, шул уҡ ваҡытта кәрәкле һәм изге эш», — тип билдәләне вице-премьер.
Хәтерегеҙгә төшөрәбеҙ, ошо көндәрҙә «Китап» нәшриәтендә 112-се башҡорт атлы дивизияһына бағышланған китап донъя күрҙе.
Республиканың иҡтисади әүҙем халыҡ һаны билдәле булды
2020 йылдың август-октябрь айҙарында Башҡортостан биләмәһендә 15 йәшлек һәм унан өлкәнерәк эшсе көстәр һаны 1,932 миллионға тиклем кәмегән, тип хәбәр итте республика статистиктары.
Башҡортостанда 1,932 миллион иҡтисади әүҙем халыҡтың 1,805 миллиондан ашыуы иҡтисадта мәшғүл, 127 меңдән күберәге – эшһеҙ.
Дөйөм алғанда, Рәсәйҙә хәҙер эшсе көстәр һаны 75,190 миллион самаһы кеше тәшкил итә, уларҙың 14,754 миллионға яҡыны Волга буйы федераль округына тура килә.
Быйыл август-октябрҙә Башҡортостанда дөйөм эшһеҙлек кимәле 6,6% еткән.
Сағыштырыу өсөн: эшһеҙлек кимәле илдә – уртаса 6,3%, Волга буйы федераль округында 5,6% тиң, тип белдерҙеләр Башстатта.
Радий Хәбиров Башҡортостан ҡатын-ҡыҙҙарын яҡынлашып килгән Яңы йыл менән ҡотланы
Һөйөргә һәм һөйөлөп йәшәргә – Башҡортостан Башлығы Радий Хәбиров Башҡортостан юлдаш телеканалында уҙған «Ҡатын-ҡыҙ бәхете биләмәһе» асыҡ академияһы проектының тура эфирында республика ҡатын-ҡыҙҙарына шундай теләктәрен еткерҙе.
«Мин уларға һау-сәләмәт булыуҙарын теләйем, быйыл һаулығыбыҙҙың ҡәҙерен айырыуса ныҡ аңланыҡ.
Ҡатын-ҡыҙҙарҙан үҙҙәрен һаҡлауын һорайым.
Уларҙың ир-егеттәрҙән күпкә аҡыллыраҡ булыуын иҫәпкә алып, үҙҙәренең ирҙәрен, балаларын, ата-әсәһен һәм яҡындарын һаҡларға көсө етте.
Бөтә ҡатын-ҡыҙҙарға ла яҡынлашып килгән 2021 йылды ышаныс, өмөт һәм күңел яҡтыһы менән ҡаршы алыуҙарын теләр инем.
Башҡортостандың ир-егеттәре уларҙың тормошо яҡшыраҡ булһын өсөн барыһын да эшләргә тырышыр», — тине республика Башлығы, ҡатын-ҡыҙҙарға яңы йыл теләктәре менән мөрәжәғәт итеп.
Эфирҙы алып барыусылар Альбина Ҡасимханова һәм Дмитрий Каретко Радий Хәбировҡа бынан алда тура эфирҙа уның хәләл ефете Каринэ Владимировнаның аттракциондар паркына барыу тураһында бала саҡ хыялы менән бүлешеүен һөйләне.
«Тимәк, аттракциондар паркы булыр, был теләкте тормошҡа ашырырбыҙ», — тине республика етәксеһе.
Республиканың төп телеканалы тура эфирында өс сәғәт буйына барған телемарафонда саҡырылған эксперттар һәм йондоҙло ҡунаҡтар яңы йыл бүләктәре, биҙәүестәр, һый-ниғмәттәр әҙерләү хаҡында һөйләне, шулай уҡ гүзәл заттарға күңелле мәшәҡәттәр ваҡытында үҙеңде лә ҡарау тураһында кәңәштәр бирҙе.
Салауат Юлаев проспектындағы мәсетте төҙөп бөтөргә әлегә аҡса юҡ – Радий Хәбиров
Салауат Юлаев проспектындағы мәсетте төҙөп бөтөргә әлегә аҡса юҡ, тип яуапланы Башҡортостан Башлығы брифинг барышында яңғыраған һорауға.
«Бының өсөн күп аҡса кәрәк, халыҡ өсөн мөһим социаль объекттарға тотонорға мөмкин булған ресурстарҙы төҙөлөшкә йүнәлтмәйем.
Ҡасан да булһа ул төҙөлөп бөтөр, әлбиттә.
Өфөгә нигеҙ һалыусыларға һәм баш ҡала үҫешенә өлөш индергән шәхестәргә һәйкәл ҡуйыуҙың көнүҙәклеге тураһында һорауға республика етәксеһе был тема менән ҡала властары шөғөлләнергә тейешлеген әйтте.
«Мәҫәлән, генерал Шайморатов һәйкәле – шәхси проектым, шуға күрә бының менән үҙем шөғөлләнәм».
Республика Башлығы 2021 йылға пландары менән уртаҡлашты
2021 йылға Башҡортостан яҡшыға өмөт һәм ышаныс менән аяҡ баҫа, тип белдерҙе Радий Хәбиров шишәмбе матбуғат конференцияһында.
Республика етәксеһе билдәләүенсә, 2020 йыл COVID-19 менән көрәш эгидаһы аҫтында үтте.
Ләкин ошо ҡатмарлы йылда ла төбәктә байтаҡ эштәр башҡарылды.
«Күңел төшөнкөлөгөнә бирелеү – гонаһ.
Шуға күрә киләһе йылға өмөт һәм ышаныс менән инәбеҙ.
Коронавирус инфекцияһы тамамланыр тип ышанабыҙ.
2021 йылға пландарыбыҙ ыңғай: төҙөү, үҫешеү, башҡаларҙан ҡалышмау», — тине Радий Хәбиров журналистар менән осрашыуҙа.
Башҡортостанда коронавирус йоҡторғандар һаны – 18 728
Башҡортостанда уҙған тәүлектә коронавирус йоҡторғандар һаны 166 кешегә артҡан, тип хәбәр иттеләр республиканың Һаулыҡ һаҡлау министрлығынан.
Пандемия башланғандан алып республикала бөтәһе 18 728 сирле теркәлгән.
Бөгөнгә республика стационарҙарында – 885 пациент, уларҙың 70-е – ауыр хәлдә, 3 053 кеше коронавирустан өйҙә дауалана.
«Башҡортостанда COVID-19-ҙан вафат булыуҙың яңы осраҡтары теркәлмәгән һәм элеккесә 135 кеше тәшкил итә, — тип билдәләнеләр Һаулыҡ һаҡлау министрлығында.
— Тәүлек эсендә 111 пациент стационарҙан һауығып сыҡҡан.
Пандемия осоронда бөтәһе 14 655 сирле һауыҡҡан».
Башҡортостанда бер тәүлектә 328 кеше дауахананан тыш пневмония йоҡторған, 302-һе дауахананан һауығып сыҡҡан.
Республикала коронавирус осоронда эшкә һәләтле халыҡтың үлеме 14% тиерлек артҡан
2019 йылда Башҡортостан властары республикала ғүмер оҙайлығының 72,06 йәштән 72,64-кә тиклем артыуын билдәләне.
Быйыл ошо күрһәткес 71,73 йәшкәсә кәмене.
Һаулыҡ һаҡлау министры һүҙҙәренсә, был үлемдең артыуына бәйле.
«Ҡатмарлы эпидемиологик хәл килеп тыуғас, ағымдағы йылдың ун айында дөйөм үлем күрһәткесе – 13,8%, шул иҫәптән эшкә һәләтле йәштә үлем осрағы 13,9% артты», — тине Максим Забелин Башҡортостан хөкүмәтендәге ултырышта.
Башҡортостан хөкүмәте премьер-министры Андрей Назаров һүҙҙәренсә, киләһе йылда властарҙың алдында үлемде кәметеү буйынса ҙур эш тора.
«Республика башлығы киләһе йылда һаулыҡ һаҡлау эшебеҙҙең төп йүнәлеше буласағы тураһында ҡарар ҡабул итте.
Шуға күрә граждандарҙың сәләмәтлеген һаҡлау һәм әүҙем оҙон ғүмерлелек – 2021 йылда Башҡортостан Хөкүмәтенең төп бурысы», — тине премьер-министр Андрей Назаров.
Үлем осраҡтарының артыуы менән бер рәттән, республикала сабыйҙар үлемен 11,5% кәметеүгә өлгәшелде.
Йыл ҡаҙанышы: Башҡортостанда муниципалитеттар араһында конкурс еңеүселәре билдәле булды
Башҡортостан хөкүмәтендә «Йыл ҡаҙанышы» конкурсында еңеү яулаған муниципалитеттар иғлан ителде.
2020 йылдың октябрендә Радий Хәбиров иң яҡшы муниципалитеттарҙы билдәләү өсөн конкурс уҙғарыу тәртибе һәм рейтинг төҙөү методикаһы тураһында указға ҡул ҡуйғайны.
Рейтинг төҙөгәндә биләмәләр өс төркөмгә бүленде: ҡала округтары, административ үҙәге ҡалала булған райондар һәм ауыл райондары.
«Демографик именлек» номинацияһында Нефтекама, Өфө һәм Бөрйән райондары еңеүсе тип танылды.
«Эшҡыуар ярҙамы»: Ағиҙел, Благовещен һәм Борай райондары.
«Ауыл хужалығында алдынғы»: Мәләүез һәм Илеш райондары.
«Кризисҡа ҡаршы менеджмент»: Салауат ҡалаһы, Бәләбәй һәм Тәтешле райондары.
«Хәүефһеҙ һәм уңайлы биләмә»: Стәрлетамаҡ, Яңауыл һәм Баҡалы райондары.
«Йәштәр муниципалитеты»: Өфө, Стәрлетамаҡ һәм Нуриман райондары.
«Тауыш биреүсе муниципалитет»: Сибай, Дүртөйлө һәм Әлшәй райондары.
Өфөлә 14 рөхсәтһеҙ шыуыу урыны асыҡланған
Фото: видео-трансляциянан стоп-кадр
Өфөлә 14 рөхсәтһеҙ шыуыу урыны асыҡланған.
Уҙған йылда ошондай 11 тау булған, тип хәбәр итте баш ҡаланың граждандарҙы яҡлау идаралығы начальнигы Рафаэль Әхмәтов мэриялағы оператив кәңәшмәлә.
Дим мототрассаһында (Баланов, 1), «Торатау» конгресс-холы, Олимпик парк (Менделеев урамы, 160/5), Еңеү паркы, Йылы күленең ағып төшкән каналы янында шундай урындар бар.
Граждандарҙы яҡлау мәғлүмәте буйынса, быйылғы миҙгелдә өс йәрәхәтләнеү осрағы теркәлгән.
Ике осраҡ 19 декабҙә булған — ике бала төрлө йәрәхәттәр алған.
25 декабрҙә «Торатау» конгресс-холы майҙансығында рәсми ҡаласыҡтың боҙ лабиринтында бер йәшлек сабый имгәнгән.
Ҡала хакимиәте вәкиле һүҙҙәренсә, шыуыу өсөн хәүефле урындарҙа мәғлүмәт таҡталары ҡуйылған.
Халыҡ араһында аңлатыу эштәре алып барыла.
Башҡортостанда пенсионерҙар өсөн йәшәү минимумы дәүмәле артты
Башҡортостанда пенсионерҙар өсөн йәшәү минимумы дәүмәле 956 һумға артты.
Хәҙер ул 8 649 һум урынына 9 605 һум тәшкил итә.
Республика Башлығы тейешле законға ҡул ҡуйған.
Документ Башҡортостандың рәсми хоҡуҡи мәғлүмәт интернет-порталында баҫылған.
Пенсионерҙарға йәшәү минимумы пенсияға социаль өҫтәмә түләү билдәләү өсөн ҡулланыла.
Уға пенсияһының күләме төбәктә пенсионер өсөн билдәләнгән йәшәү минимумы дәүмәленән түбәнерәк тәшкил иткән эшләмәгән пенсионерҙар иҫәп тоторға хоҡуҡлы.
Хәтерегеҙгә төшөрәбеҙ, пенсияға социаль өҫтәмә күләме пенсионерҙың йәшәү минимумы дәүмәле һәм социаль ярҙам саралары менән бергә пенсия күләме айырмаһынан сығып иҫәпләнә.
Закон 2021 йылдың 1 ғинуарынан барлыҡҡа килгән хоҡуҡ мөнәсәбәттәренә ҡағыла.
Өфөлә төҙөкләндерелгәндән һуң Мәжит Ғафури исемендәге Башҡорт академия театры асылды
28 декабрҙә Өфөлә төҙөкләндерелгәндән һуң Мәжит Ғафури исемендәге Башҡорт академия драма театрын асыу тантанаһы уҙҙы.
Драма театры хеҙмәткәрҙәрен күптән көтөлгән ваҡиға менән ҡотлау өсөн мәҙәниәт министры Әминә Шафиҡова, мәҙәниәт һәм сәнғәт учреждениелары, йәмәғәт ойошмалары вәкилдәре, журналистар, дуҫтары килде.
Театр һөйөүселәр был ваҡиғаны йылдан ашыу көттө.
Бер быуатлыҡ юбилейы алдынан ябылып, Башдрам тарихи датаны Башҡорт опера һәм балет театрында билдәләне.
2020 йылда театрға башлыса бәләкәй формалағы спектаклдәр күрһәтергә, шулай уҡ тамашасыларҙы интернетта ҡыуандырырға тура килде.
«Театрҙа  елләтеү, янғын һүндереү, йылытыу системалары, һыу үткәрес өлөшләтә яңыртылды.
Фойела, Ҙур һәм Бәләкәй сәхнәләрҙә ремонт яһалды, яңы ултырғыстар һатып алынды.
Сәхнә ҡорамалы – ут, тауыш, сәхнә механикаһы яңыртылды.
Биләмә өлөшләтә төҙөкләндерелде, урам пандустары модернизацияланды, насар күргәндәр өсөн тактиль плитә түшәлде.
Театрға ингән урында яңы яҡтылыҡ диодлы экран урынлаштырылды, — тип хәбәр итте «Башинформ» агентлығына театр директоры Иршат Фәйзуллин.
— Ғинуарҙан спектаклдәр Ҙур сәхнәлә күрһәтелә башлай».
Үҙ сәхнәһен һағынған театр һөйөүселәр ошо иҫтәлекле көндө Дамир Йосоповтың сценарийы буйынса режиссер Илсур Ҡаҙаҡбаев һәм рәссам Альберт Нестеров ҡуйған «Зөбәржәт ҡала тылсымсыһы» театрлаштырылған тамашаһы менән билдәләне.
Кисәнең тантаналы өлөшөндә театрҙы мәҙәниәт министры Әминә Шафиҡова ҡотланы.
Ниһайәт, награда үҙенең геройын тапты: театрҙың баш режиссеры Айрат Абушахмановҡа «Зөләйха күҙҙәрен аса» спектакле өсөн Салауат Юлаев исемендәге дәүләт премияһы тапшырылды.
Театрҙың ижади һәм техник хеҙмәткәрҙәре почет грамоталары һәм рәхмәт хаттары менән бүләкләнде.
Концерт программаһында (режиссер Хөрмәтулла Үтәшев, Динара Ҡәйүмова сценарийы) Рәүис Заһитов, Светлана Хәкимова, Азамат Ғафаров, Артур Кәбиров, Сәғиҙулла Байегет, Алһыу Бәхтиева, Юнир Ҡоланбаев театр оркестрына ҡушылып йырланы.
Ә Олег Ханов һәм Сара Буранбаева шиғри сығыш бүләк итте. Кисәне Милена Сираева һәм Азамат Ғафаров алып барҙы.
Сәхнәне асыу Нурия Ирсаева һәм Фидан Ғафаровтың легендар дуэты менән тамамланды.
Тамашасыларҙың бөгөн дә театр оркестрын тыңлау мөмкинлеге бар. 29 декабрҙә Бәләкәй сәхнәлә театр оркестрының «Күңел моңдары» концерты була.
Идея авторы – оркестр етәксеһе Урал Иҙелбаев.
Режиссеры – Фирғәт Ғарипов, сценарий авторы – Динара Ҡәйүмова.
Концертты Алмас Әмиров алып бара.
Тәүге бүлектә – популяр йырҙар һәм көйҙәр, шулай уҡ башҡорт композиторҙары Хөсәйен Әхмәтов, Заһир Исмәғилев, Таһир Кәримов, Айрат Кәримов, Бәхти Ғайсин, Нур Дауытов, Рим Хәсәнов, Урал Иҙелбаев музыкаһына төрлө йылдарҙағы спектаклдәрҙән йырҙар, икенсеһендә билдәле фильмдарҙан көйҙәр яңғырай.
Башҡортостанда йәшәүселәргә ғинуар пенсияһы ҡасан таратыла
Башҡортостанда йәшәүселәргә ғинуар пенсияһы декабрҙә таратыла.
Был хаҡта Рәсәйҙең Пенсия фондына һылтанма менән РИА Новости хәбәр итте.
«Пенсия фонды 2021 йылдың ғинуары өсөн пенсия, пособие һәм айлыҡ аҡсалата түләүҙәрҙе аванслауға тотондо.
Йома, 25 декабрҙән, Рәсәйҙең Пенсия фонды бүлексәләре — «Рәсәй почтаһы»на, бөгөндән кредит ойошмаларына (шул иҫәптән Һаҡлыҡ банкы) аҡса күсерә башланы»,  — тиелә хәбәрҙә.
Түләүҙе банк аша алған пенсионерҙарға ғинуар өсөн аҡса 29 декабрҙән күсерелә.
Айҙың өсөнсө көнөндә почтанан пенсия алғандарға иһә 29 һәм 30 декабрҙә.
4 ғинуарҙан аҡса ғәҙәти график буйынса таратыла.
Орджоникидзе районының боҙ ҡаласығы Өфөлә иң яҡшыһы тип танылды
Яңы йыл алдынан Өфө хакимиәтендә «Вьюговей-2021» яңы йыл фестиваленең бүләкләү тантанаһы уҙҙы.
Сара ун йылдан ашыу уҙғарыла.
Фестиваль йомғаҡтары буйынса «Боҙло ҡала» номинацияһында Орджоникидзе районының боҙ ҡаласығы беренсе урынды яуланы.
«Әкиәт геройы» номинацияһында Вадим Рысаевтың «Ҡар королеваһы» скульптураһы икенсе урынға лайыҡ булды.
«Йыл символы» номинацияһында өсөнсө урынды иһә Фәнис Ҡурмашевтың «Үгеҙ» скульптураһы алды.
Яңы йыл байрамдарында Өфөлә ҡайҙа барырға: Terra Zima фестивале программаһы
Яңы йыл байрамдарында Өфөлә Terra Zima фестивале ойошторола: ул 1 ғинуарҙа көндөҙгө сәғәт 12-лә Вәғәҙәләр йүгереүенән башлана.
Шулай уҡ 2021 йылдың тәүге көнөндә яңы йыл карнавалы була.
«Ватан» этнопаркында карнавал костюмдары парады киске 6-ла башлана.
Киске 7-се 30 минутта – театрлаштырылған тамаша, унан һуң сәғәт 10-ға тиклем уйындар, йыр-бейеү һәм әйлән-бәйлән.
2 ғинуарҙа – «Ҡышҡы һабантуй».
«Ватан» этнопаркында көндөҙгө 12-лә  сәхнәлә һәм майҙансыҡта уйын күңел асыу программаһы башлана.
Самауырҙар конкурсы, саңғы-уҡ биатлоны ҡаралған.
Саралар киске сәғәт 9-ға тиклем дауам итә.
3 ғинуарҙа «Ҡыш бабайҙар» парады була.
Күңел асыу программаһы – көндөҙгө 12-лә, ә теркәү 1-ҙә башлана.
Сәғәт 2-лә – Ҡарһылыуҙар парады, дефиле һәм флешмоб.
Жюри фекере буйынса иң күп тауыш йыйған Ҡарһылыу 100 мең һум менән бүләкләнә.
Сәғәт 3-тә Анна Семеновичтың концерты башлана.
Ат-сана экипаждары парады 2021 йылдың 4 ғинуарында була, көндөҙгө икелә башлана (теркәлеү 12-лә).
Күңел асыу программаһы – 4-тә.
Башҡортостан Башлығы Рособрнадзор етәксеһен вазифаһынан бушатты
Башҡортостан Башлығы Радий Хәбиров Альберт Йәримовты Мәғариф өлкәһендә контроль һәм күҙәтеү идаралығы етәксеһе вазифаһынан бушатты.
Республика етәксеһе ҡул ҡуйған указ хоҡуҡи мәғлүмәт порталында баҫылған.
Документтан күренеүенсә, Альберт Йәримов үҙ теләге буйынса вазифаһын ҡалдырған.
Алдан хәбәр ителгәнсә, Альберт Йәримов – Башҡортостандың Мәғариф өлкәһендә контроль һәм күҙәтеү идаралығы етәксеһе, ә идаралыҡҡа етәкселек иткән Айбулат Хажин республиканың мәғариф министры итеп тәғәйенләнде.
Республикала уҡыусыларҙың ҡышҡы каникулы ҡыҫҡартылды
Башҡортостанда уҡыусыларҙың ҡышҡы каникулы ҡыҫҡартылды.
Ул 31 декабрҙә башлана һәм, уҡыу планына ярашлы, 2021 йылдың 13  ғинуарында тамамланырға тейеш ине.
Бөгөн Башҡортостан Республикаһының Мәғариф министрлығында каникулдың 10 ғинуарҙа тамамланасағын белдерҙеләр.
11 ғинуарҙа балалар мәктәпкә бара.
Этте ҡотҡарған: Башҡортостанда бер ирҙең өҫтөнә ағас ауған
Белорет районы Баҫҡан ауылында урман ҡырҡыу участкаһында бәхетһеҙ осраҡ теркәлгән.
Ғәҙәттән тыш хәлдәр буйынса дәүләт комитетында белдереүҙәренсә, 43 йәшлек ир ҡырҡылып бөтмәгән ағастар янында сабып йөрөгән этте күреп ҡалған.
Уны ҡотҡарырға һәм хәүефле урындан ҡыуып ебәрергә теләгән.
Этте ҡыуам тип, үҙенең өҫтөнә ағас ауғанын күрмәгән.
Ҡотҡарыусылар ағасты бысып ҡына уны ҡамауҙан сығара алған.
«Ваҡиға урынына Башҡортостан Республикаһының Ғәҙәттән тыш хәлдәр буйынса дәүләт комитеты ҡотҡарыусылары килгән.
Улар ирҙе ағас ботаҡтары араһынан сығарырға ярҙам иткән һәм ашығыс ярҙам бригадаһына тапшырған», —  тип һөйләнеләр Ғәҙәттән тыш хәлдәр буйынса дәүләт комитетында.
Өфө хакимиәте башлығы вазифаһына конкурста биш кандидат ҡатнаша
Комиссия биш кандидатҡа Өфө ҡалаһы хакимиәте башлығы вазифаһына конкурста ҡатнашырға мөмкинлек бирҙе.
Ғафаров Артур;
Греков Сергей;
Слепнёв Алексей;
Тимиров Марат;
Хафизов Рөстәм.
Өфө хакимиәте башлығы вазифаһын биләүгә конкурс 2021 йылдың 15 ғинуарында була.
Ҡала Советы депутаттары биш кандидаттың береһен раҫлау тураһында ҡарар ҡабул итергә тейеш.
Өфөлә ҡаланың төп пляжын комплекслы төҙөкләндереү проекты менән таныштыралар
2021 йылдың 18 ғинуарында 34-се мәктәптең тамашалар залында (Зоя Космодемьянская урамы, 38) Өфөнөң Киров районында Ҡояшлы пляжын төҙөкләндереү буйынса йәмәғәт тыңлауҙары була.
Төҙөкләндереү концепцияһы объект биләмәһендә амфитеатр йәки сәхнә, кейенеү, душ инеү урындары, дөйөм туҡланыу нөктәләре, балалар майҙансығы, беседкалар, үҙенсәлекле бәүелсәктәр, эко-һуҡмаҡтар, йога һәм гамактар зонаһын булдырыуҙы күҙ уңында тота.
Төҙөкләндереү проектының презентацияһы http://www.gorodufa.ru сайтында, Өфө хакимиәтенең Баш архитектура һәм ҡала төҙөлөшө идаралығының социаль селтәрендә урынлаштырылған.
Йәмәғәт тыңлауҙарында теләгән һәр кем ҡатнаша ала.
Киске сәғәт 7-лә башлана.
Радий Хәбиров Яңы йылға үҙенең теләктәр исемлеге тураһында һөйләне
Башҡортостан Башлығы матбуғат конференцияһында ғаиләһендә айырым открыткаларҙа Яңы йылға теләктәр яҙыу традицияһы тураһында һөйләне.
«Йыл һайын ҡатыным менән Яңы йылға открытка алабыҙ һәм, бер-беребеҙҙән йәшереп, теләктәребеҙҙе яҙабыҙ, киләһе Яңы йыл еткәс, уларҙы  сығарабыҙ һәм теләктәрҙең тормошҡа ашҡанмы-юҡмы икәнен тикшерәбеҙ.
Күптәрҙә ошондай традиция барҙыр, моғайын.
Теләктәр ябай – туғандарыбыҙ һәм яҡындарыбыҙ иҫән-һау булһын», — тине Радий Хәбиров.
Республикала төнгө янғында бер ирҙең ғүмере өҙөлгән
Фото: Рәсәй Ғәҙәттән тыш хәлдәр министрлығының Башҡортостан буйынса баш идаралығының матбуғат хеҙмәте
30 декабрь төнөндә Тәтешле районы Аҡсәйет ауылында янғын сыҡҡан.
Урынға Ғәҙәттән тыш хәлдәр министрлығы хеҙмәткәрҙәре, урындағы ауыл советтары ирекмәндәре һәм башҡа экстрен хеҙмәттәр килгән.
«Янғын һүндерелгән.
Һөҙөмтәлә 48 квадрат метр майҙанда бүрәнә йорт зыян күргән.
Емереклектәр араһынан 54 йәшлек ирҙең мәйете табылған», — тип хәбәр иттеләр Башҡортостан Республикаһының Ғәҙәттән тыш хәлдәр министрлығынан.
Рәсәйҙең Ғәҙәттән тыш хәлдәр министрлығы дознавателе һәм тәфтиш-оператив төркөм фажиғә сәбәптәрен асыҡлай.
Башҡортостанда 15 йәшлек Роман Щекатуровҡа республика Башлығынан бүләк тапшырылды
Башҡортостанда ун биш йәшлек Роман Щекатуров республика Башлығынан бүләк алды.
Өфөлә йәшәгән Роман Щекатуровт «Теләктәр шыршыһы» Бөтә Рәсәй акцияһында ҡатнашты.
17 декабрҙә Башҡортостан Башлығы Радий Хәбиров «Башҡортостан» дәүләт концерт залында ҡуйылған шыршынан акцияла ҡатнашыусыларҙың теләктәре яҙылған өс уйынсыҡ алды.
Республика етәксеһенә теләктәрҙең береһе – Романдың Stels Energy серияһынан өс тәгәрмәсле велосипед тураһында хыялы.
29 декабрҙә, Яңы йыл алдынан, Өфө хакимиәте башлығы урынбаҫары Алина Сөләймәнова һәм Ленин районы башлығы Олег Котов Щекатуровтар ғаиләһенә бүләк тапшырҙы.
«Әле һаман  хыялымдың тормошҡа ашыуына ышанып бөтмәйем, йәғни, ысынлап та, тоттолар ҙа миңә ошондай велосипед бүләк иттеләр», – тип рәхмәт һүҙҙәрен еткерҙе Роман.
Бынан алда Башҡортостан Башлығы Радий Хәбиров Өфөнән туғыҙ йәшлек Михаил Манулиндың һәм Ишембайҙан 65 йәшлек Татьяна Буланкинаның теләктәрен үтәне.
Хәтерегеҙгә төшөрәбеҙ, быйыл «Теләктәр шыршыһы» акцияһы 5 декабрҙә башланды.
Республикала етем һәм аҙ тәьмин ителгән ғаиләләрҙәге балаларҙың хыялын тормошҡа ашырып өлгөрөү өсөн уны 27 декабргә тиклем оҙайтылды.
Ғаризалар 16 ноябрҙән 15 декабргә тиклем ҡабул ителде.
Башҡортостандан акцияның сайтына 500-ҙән ашыу ғариза килде.
Улар 28 февралгә хәтлем тормошҡа ашырыла.
Радий Хәбиров үҙ теләге менән коронавирустан вакцина эшләтеүен әйтте
Башҡортостан Башлығы матбуғат конференцияһында үҙ теләге менән коронавирустан вакцина эшләтеүен әйтте.
Был – «Спутник V» вакцинаһы, унан һуң Радий Хәбиров үҙен һәйбәт хис итә.
Уның һүҙҙәренсә, бөгөн бер кем дә коронавирус менән ауырығандарҙың аныҡ һанын әйтә алмай, сирҙе йәшерен формала үткәргән кешеләр бик күп.
Рәсми статистика буйынса, бөгөнгә 18 782 кеше коронавирус менән сирләгән, ләкин был һан күберәк, әлбиттә, сөнки күптәр вирус йоҡторғанын да белмәне.
«Мәҫәлән, улымда ла антиесемдәр бар.
Башҡортостанда, тотош Рәсәйҙәге кеүек үк, үлем осраҡтарының артыуы өсөн ҡайғырабыҙ.
Быға коронавирус йоғонто яһаны тигән һүҙ түгел.
Киләһе йылда хәлде төҙәтербеҙ», — тине республика етәксеһе.
Уның һүҙҙәренсә, коронавирус менән көрәштә коллектив иммунитет һәм вакцинация бик мөһим.
«Асылда, беҙгә ике миллиондан ашыу кешегә прививка яһарға кәрәк.
2021 йылда вакцина күпләп килтерелә башлай.
Был – ҙур бурыс».
